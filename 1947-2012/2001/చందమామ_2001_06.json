{
    "book_id": "చందమామ_2001_06",
    "stories": [
        {
            "title": "అందరికీ ఆనందం!",
            "book_page_start": 5,
            "pdf_page_start": 5,
            "pdf_page_end": 5,
            "author": "చక్రపాణి. బి.నాగిరెడ్డి",
            "genre": "సంపాదకీయం",
            "moral": "మానవతా విలువలను పెంపొందించుకోవాలి; పర్యావరణాన్ని కాపాడుకోవాలి.",
            "keywords": [
                "మానవత్వం",
                "భూకంపం",
                "పర్యావరణం",
                "విద్యావిధానం",
                "సాహసం"
            ],
            "characters": [],
            "locations": [
                "గుజరాత్",
                "భారతదేశం"
            ],
            "content": "గుజరాత్లో భయంకర భూకంపం వచ్చి వేలాది మందిని పొట్టన పెట్టుకున్నప్పుడు — మరణించినవారు ఏ కులానికి, ఏ మతానికి చెందినవారని చూడకుండా మానవజాతి సమస్తం కన్నీరు కార్చింది; చేయతగిన సాయం చేసింది. ప్రేమ, కరుణ మొదలైన మానవతావిలువలు మనిషిలో ఇంకా అడుగంటి పోలేదనడానికి ఇదొక నిలువెత్తు నిదర్శనం! అయితే ఇలాంటి కష్టాలు, కడగండ్లు సంభవించేప్పుడు పెల్లుబికే ఈ ఉన్నత విలువలు, తక్కిన సమయాలలో కనిపించకుండా పోవడానికి కారణం ఏమిటి? మనిషిలోని కరుడుగట్టిన స్వార్థం, అసూయ, ద్వేషం మొదలైన అవలక్షణాలే!\nబాలబాలికలలో ఉన్నత విలువలను పెంపొందించడానికి ఆధునిక విద్యావిధానం దోహదం చేస్తున్నదా అంటే సరిగ్గా సమాధానం చెప్పలేము. ఎందుకంటే ఆధునిక విద్యావిధానంలో మెదడుకు మేత కల్పించడానికి చూపే శ్రద్ధ; మనసుకు పరిపక్వత కల్గించడానికి చూపడం లేదు. అభివృద్ధి చెందిన దేశాలలో ఇది కొట్టొచ్చినట్టు కనిపిస్తున్నది. ఏ విద్యకైనా సరే సత్ప్రవర్తన, క్రమశిక్షణ పునాదులు కావాలి. అవి లేకుండా ఎంత సాధించినప్పటికీ ఆటవిక న్యాయం రాజ్యమేలుతూ- మనిషి పాతరాతి యుగానికి చెందిన ప్రవృత్తితోనే ఉండిపోవలసివస్తుంది!\nమన దేశంలో అప్పుడప్పుడు కొందరు బాలలు సాహస కృత్యాలు చేశారని వింటూ వుంటాం. ఇటీవల ఒక పన్నెండేళ్ళ అమ్మాయి సకాలంలో అధికారులను హెచ్చరించి, బ్యాంకు దోపిడీని అరికట్టి, అక్కడ వాచ్మెన్గా పనిచేసే తన తండ్రి ప్రాణాలు కాపాడింది. మాయమర్మాలు తెలియని అమాయక హృదయాలు చేసే సాహసకృత్యాలకు ఇదొక మచ్చుతునక!\nమనం నివసించే పరిసరాలు, పర్యావరణ పరిశుభ్రంగా ఉంటేనే మనం ఆరోగ్యంగా, ఆనందంగా ఉండగలం. దీనిని గుర్తుచేయడానికే జూన్ నెలలో ప్రపంచ పర్యావరణ దినోత్సవం జరుపుకుంటున్నాం. రేపటి ప్రపంచం పిల్లలదే గనక, పరిశుభ్రత - పచ్చదనం వెల్లివిరిసే వాతావరణం సృష్టించడానికి పెద్దలతో పాటు పిల్లలు కూడా తమ వంతు కృషి చేయాలి. అప్పుడే అందరికీ ఆరోగ్యం ఆనందం; శాంతీ-సౌఖ్యం సమకూరుతాయి!",
            "book_page_end": 5
        },
        {
            "title": "ఈ నెలలో జన్మించిన ప్రముఖులు",
            "book_page_start": 7,
            "pdf_page_start": 7,
            "pdf_page_end": 7,
            "author": "చందమామ బృందం",
            "genre": "జీవిత చరిత్ర",
            "moral": "స్వయంకృషితో గొప్ప శాస్త్రవేత్తలు తయారవుతారు.",
            "keywords": [
                "పి.సి.మహలానొబిస్",
                "గణాంక శాస్త్రవేత్త",
                "గణితశాస్త్రం",
                "పద్మ విభూషణ్",
                "ప్రణాళికా సంఘం"
            ],
            "characters": [
                "పి.సి.మహలానొబిస్",
                "డబ్ల్యు.హెచ్. మెకాలే"
            ],
            "locations": [
                "కలకత్తా",
                "కేంబ్రిడ్జ్",
                "భారతదేశం"
            ],
            "content": "జనాభా, ప్రజల ఆర్థిక, విద్యా స్థితిగతులు మొదలైన వాటి విషయాలను సేకరించి, లెక్కగట్టి, క్రోడీకరించి గణాంక వివరాలను తయారు చేయడానికి కొన్ని ఆధునిక విశ్లేషణా విధానాలు రూపొందించబడి ఉన్నాయి. వాటిలో 'మల్టీవేరియేట్ అనాలిసిస్' 'ఇంటర్ పెనట్రేటింగ్ నెట్వర్క్ ఆఫ్ శాంపుల్స్', 'ఫ్రాక్టల్ గ్రాఫికల్ అనాలిసిస్' మొదలైన విధానాలు ముఖ్యమైనవి. వాటిని రూపొందించిన భారతీయ మేధావి ప్రశాంత చంద్ర మహలానొబిస్.\nప్రపంచ గణాంకరంగంలో భారతదేశానికి సముచిత స్థానం కల్పించిన గణాంక శాస్త్రవేత్త పి.సి.మహలానొబిస్ 1893 జూన్ 29వ తేదీ జన్మించాడు. 1912లో కలకత్తా విశ్వవిద్యాలయం నుంచి బి.ఎస్.సి (ఆనర్స్), కేంబ్రిడ్జ్ విశ్వవిద్యాలయంనుంచి గణితశాస్త్రంలో ఎం.ఏ. డిగ్రీలు సాధించాడు. ఆయనకు ఉపాధ్యాయుడు డబ్ల్యు.హెచ్. మెకాలే అప్పుడే వెలువడిన బయోమెట్రికా, బయోమెట్రిక్ టేబుల్స్ సంకలనాలను అధ్యయనం చేయమని సలహా ఇచ్చాడు. దాని ద్వారా ఆయనకు గణాంక శాస్త్రంతో పరిచయం ఏర్పడింది. వాటిని చదవడంతో ఆ విషయం పట్ల ఆయనకు ఎంతో ఆసక్తి ఏర్పడింది.\n1915 లో ఆయన భారతదేశానికి తిరిగివచ్చి, కలకత్తా ప్రెసిడెన్సీ కళాశాలలో భౌతికశాస్త్ర ఉపన్యాసక వృత్తిని చేపట్టాడు. సమయం దొరికినప్పుడల్లా గణాంకాలను అధ్యయనం చేయసాగాడు.\n1917లో కలకత్తా విశ్వవిద్యాలయం పరీక్షా విధానంలో మార్పులు తీసుకురావాలని నిర్ణయించి, మహలానొబిస్ సహాయం కోరింది. తన గణాంక పరిజ్ఞానాన్ని ఉపయోగించి మహలానొబిస్-విద్యార్థులనూ, ఉపాధ్యాయులనూ పరీక్ష పత్రాలనూ, అధ్యయనం చేసి కొన్ని సూచనలు చేశాడు. వాటిని ప్రభుత్వం అమలు చేసింది.\nఅప్పటినుంచి ప్రభుత్వం మానవశాస్త్రం (ఆంథ్రోపాలజీ) ఎపిడెమియోలజీ, డెమొగ్రఫీ, వాతావరణం మొదలైన విషయాలను గురించి కూడా మహలానొబిస్ను సంప్రదించడం మొదలు పెట్టింది.\n1950లో ప్లానింగ్ కమిషన్ ఏర్పాటయినప్పుడు మహలానొబిస్ దాని ఉపాధ్యక్షుడుగా నియమించబడ్డాడు. భారత ప్రధాని అధ్యక్షుడుగా ఉండేవాడు.\nభూమిమీద రెండు భౌగోళిక ప్రాంతాల మధ్య దూరాన్ని కొలవడానికి ఆయన ఒక ప్రత్యేక విధానాన్ని కనుగొన్నాడు. అది 'మహలానొబిస్ డిస్టన్స్' గా పేరుగాంచింది.\n19 49 లో ఆయన భారతజాతీయ ఆదాయ కమిటీ అధ్యక్షుడయ్యాడు. ఆ విధంగా 'నేషనల్ శాంపుల్ సర్వే' జరపడానికి కారకుడయ్యాడు. 1945లో ఆయన 'రాయల్ సొసైటీ' సభ్యుడుగా ఎన్నుకోబడ్డాడు. ప్రొఫెసర్ మహలానొబిస్ విజ్ఞాన శాస్త్రానికి చేసిన సేవలకు గుర్తింపుగా 1968లో భారత ప్రభుత్వం ఆయన్ను 'పద్మ విభూషణ్' అవార్డుతో సత్కరించింది. 1972 జూన్ 28వ తేదీ ఆయన కీర్తిశేషుడయ్యాడు.",
            "book_page_end": 7
        },
        {
            "title": "గంధర్వకన్య వరం!",
            "book_page_start": 9,
            "pdf_page_start": 9,
            "pdf_page_end": 14,
            "author": "ఎన్. శివనాగేశ్వరరావు రచన",
            "genre": "బేతాళ కథ",
            "moral": "నిజమైన కళాకారుడికి ధనం కంటే మానవత్వం, తన కళపై సంతృప్తే ముఖ్యం. స్వార్థం లేని త్యాగానికి గుర్తింపు ఉంటుంది.",
            "keywords": [
                "చిత్రకారుడు",
                "గంధర్వకన్య",
                "అభిషిక్తుడు",
                "వరం",
                "త్యాగం"
            ],
            "characters": [
                "విక్రమార్కుడు",
                "బేతాళుడు",
                "ప్రబోధుడు",
                "అభిషిక్తుడు (యువరాజు)",
                "మణిమాలిక (గంధర్వకన్య)",
                "రాజభటులు"
            ],
            "locations": [
                "వైశాలినీ రాజ్యం",
                "శ్మశానం",
                "రాజభవనం"
            ],
            "content": "పట్టువదలని విక్రమార్కుడు చెట్టు వద్దకు తిరిగి వెళ్ళి, చెట్టుపై నుంచి శవాన్ని దించి భుజాన వేసుకుని, ఎప్పటిలాగే మౌనంగా శ్మశానం కేసి నడవసాగాడు. అప్పుడు శవంలోని బేతాళుడు, “రాజా, ఇంత అర్ధరాత్రి వేళ కన్ను పొడుచుకున్నా కానరాని కటిక చీకటిలో విషసర్పాలూ, శాకినీ, ఢాకినీలాంటి భయంకర భూతాలూ విచ్చలవిడిగా తిరుగాడే, ఈ శ్మశా నంలో నువ్వు పడుతున్న ఇక్కట్లు చూస్తూంటే, ప్రబోధుడనేచిత్రకారుడి లాగా,ఏమైనామనోవైకల్యానికి గురి అయ్యావేమో అన్న శంక బాధిస్తున్నది. ఇతరులకు హాని కలిగించనిదీ, తనకు మేలు చేసేదీ అయినదేదీ స్వార్థం అనిపించుకోదు. ఈ సత్యాన్ని గుర్తించలేక, తుదిక్షణం వరకూ ఇక్కట్లపాలైన, ఆ చిత్రకారుడి కథ చెబుతాను, శ్రమ తెలియ కుండా, విను,” అంటూ ఇలాచెప్పసాగాడు:\nవైశాలినీ రాజ్యంలో, ప్రబోధుడనే చిత్రకారుడుండేవాడు. అతడికి చిత్రకళలో అద్భుతమైన నైపుణ్యం వున్నది. అతడి చిత్రాలు అందంగా, సజీవంగా వుండేవి. అయితే, దురదృష్టవశాత్తు ప్రబోధుడి చిత్రా లకు జనబాహుళ్యంలో అంతగా ఆదరణ లభించలేదు. అతడికి పూట గడవటమే కష్టమైంది.\nఅయితే, ప్రబోధుడికి చిత్రకళ వదిలి, బతుకుతెరువుకు మరేదైనా వృత్తిలో ప్రవేశించడం ఇష్టంలేదు. కానీ తనను నమ్ముకున్న భార్యాబిడ్డల పరిస్థితి చూసి, అతడు చాలా ఆందోళన చెందాడు. చివరకు ఎంతగానో ఆలోచించి – తన ప్రతిభనంతా రంగరించి ఒక చిత్రం గీసి, దాన్ని తండ్రి మరణించిన కారణంగా, త్వరలోనే రాజ్యాభిషిక్తుడు కానున్న యువరాజుకు చూపించాలనుకున్నాడు.\nఆ తర్వాత కొద్ది రోజులకు అతడు చిత్రకళలో తనకున్న ప్రతిభనంతా మేళవించి, ఒక అద్భుత సౌందర్యరాశిని చిత్రీకరించాడు. ఆ చిత్రంతో ప్రబోధుడు రాజధాని చేరి, యువరాజు దర్శనానికి ఎంతగానో ప్రయత్నించాడు; కాని ప్రయోజనం లేకపోయింది. దురదృష్టం తనను వెంటాడడం మాననందుకు అతడు చాలా చింతించాడు.\nప్రబోధుడు ఆ రాత్రి ఒక సత్రంలో బస చేశాడు. ఆ సత్రంలోవున్న ఇతర బాటసారులు అతడి చిత్రం చూసి అద్భుతం అంటూ ప్రశంసించారు. ఆ ప్రశంసలు అతడి బాధను మరింతగా పెంచాయి.\nఆ రాత్రి ఒక బాటసారి సత్రానికి ఆలస్యంగా వచ్చాడు. అతడు యువకుడు. అందంగా, దృఢంగా వున్నాడు. అతడు సత్రంలో అందరూ ప్రబోధుడి చిత్రపటం గురించి మాట్లాడుకోవడం విని, తనూ ఆ చిత్రపటం చూడాలనుకున్నాడు. ప్రబోధుడు, అతడికి తను చిత్రించిన చిత్రపటం చూపించాడు.\nచిత్రపటంలోని స్త్రీమూర్తి అద్భుత సౌందర్యానికి ముగ్ధుడైన ఆ యువకుడు, ప్రబోధుడికి రాజదర్శనం లభించని వైనం తెలుసుకుని, \"నీ చిత్రకళానైపుణ్యం నిజంగా ప్రశంసనీయం. నా వెంట వస్తే, రాజదర్శనం కలిగేలా చేయగలను,” అన్నాడు.\nప్రబోధుడు సంతోషంగా అతడి వెంట నగరంచేరి, రాజభవనంలోకి వెళ్ళాడు. యువకుడు, అతణ్ణి ఒక మందిరంలో కూర్చోబెట్టి, లోపలికి వెళ్ళి దుస్తులు మార్చుకుని వచ్చాడు. రాజలాంఛనాలతో వున్న అతణ్ణిచూస్తూనే యువరాజు అభిషిక్తుడని గ్రహించి, ప్రబోధుడు నమస్కరించి, “క్షమించండి, యువరాజా! సత్రంలో కలిసినప్పుడు మిమ్మల్ని గుర్తించలేకపోయాను,” అన్నాడు.\nఅభిషిక్తుడు చిన్నగా నవ్వి, “ఎవ్వరూ గుర్తించకూడదనే,సామాన్య దుస్తులలో రాజ్య పరిస్థితి ఎలావున్నదీ తెలుసుకునేందుకు తిరుగుతూంటాను. సరే! నీ చిత్రంలోని సుందరి అందం నన్నెంతగానో ఆకట్టుకున్నది. ఆమెనే వివాహమాడాలని నిశ్చయించుకున్నాను. ఆ యువతి వివరాలు చెబితే నీకు పదివేల వరహాలు బహుమతిగా ఇస్తాను, \"అన్నాడు.\n“యువరాజా! నేను చిత్రించిన యువతి సజీవ సుందరికాదు; కేవలం ఊహాసుందరి మాత్రమే!”అన్నాడు ప్రబోధుడు.\nఆ మాటలకు అభిషిక్తుడు, “ప్రబోధా! నాకూ చిత్రకళలో అంతో ఇంతో ప్రవేశమున్నది. ఏదైనా చిత్రం చూసిన వెంటనే, అది సజీవ దృశ్యచిత్రణా లేక ఊహాచిత్రణా అన్నది చెప్పగలను. ఆమె వివరాలు నువ్వు నాకు చెప్పినట్టు రహస్యంగా వుంచుతాను. నిజం చెప్పు!\" అన్నాడు.\nఅభిషిక్తుడి మాటలకు ప్రబోధుడు కలవరపడుతూ, “నేను చెప్పేది సత్యం. నా చిత్రం కేవలం ఊహాచిత్రం,” అన్నాడు.\nఆ జవాబుకు కోపగించిన అభిషిక్తుడు, భటులను పిలిచి, “ఈ మూర్ఖుణ్ణి కొండపైకి తీసుకుపోయి తల నరికి లోయలో పారేయండి!” అని ఆజ్ఞాపించాడు.\nభటులు, ప్రబోధుడి పెడరెక్కలు విరిచి కట్టి కొండ పైకి వెళ్ళారు. అతడు తన దుస్థితికి చింతిస్తూ, “చిత్రకళను నమ్ముకుని ప్రాణం మీదికి తెచ్చుకున్నాను. నా భార్యాబిడ్డలు దిక్కులేని వారవుతారు, \" అని దుఃఖించాడు.\nరాజభటులు, ప్రబోధుడి శిరస్సు ఖండించబోతూండగా, అక్కడ ఒక స్త్రీ ప్రత్యక్షమయి, రాజభటులను వారించి, “ఎందుకితణ్ణి చంపుతున్నారు?”అని అడిగింది.\n\"రాజాజ్ఞ!\" అని బదులు పలికారు రాజభటులు.\nఅంతలో ప్రబోధుడు, ఆ స్త్రీనిచూసిఆశ్చర్యపోతూ, “నీ వల్లనే నాకీ శిక్ష!” అన్నాడు.\nఅందుకా స్త్రీ ఆశ్చర్యంగా, \"నా పేరు మణిమాలిక. నేనొక గంధర్వకన్యను. నేను తలచుకుంటే తప్ప మనుషులకు కనిపించను. ఇంతవరకూ నువ్వు నన్ను చూసింది లేదు. మరి నీ శిక్షకు నేనెలా కారణమయ్యాను?” అని ప్రశ్నించింది.\nఅప్పుడు ప్రబోధుడు జరిగిందంతా వివరంగా చెప్పాడు. మణిమాలిక అంతా విని, “చాలా చిత్రంగావుంది. నన్ను చూడకుండా, నా రూపం ఎలా చిత్రించగలవు? నీ మాట నమ్మదగినదిగాలేదు,” అన్నది.\n“నేవేసిన చిత్రం చూస్తే, నేను అబద్ధం ఆడడంలేదని ఒప్పుకుంటావు,\" అన్నాడు ప్రబోధుడు.\n“సరే! నీ చిత్ర సుందరి నన్ను పోలివుంటే, నువ్వు కోరిన వరం ఇస్తాను,\" అన్నది మణిమాలిక.\nమణిమాలిక, ప్రబోధుడితో రాజభవనానికి బయల్దేరుతూంటే, భటులంతా వాళ్ళను అడ్డగించి, “రాజాజ్ఞ ప్రకారం, ఇతడి తల తీయాలి, అడ్డురాకు!\" అన్నారు.\nఅది వింటూనే మణిమాలిక, భటులపై కోపగించి, “నరాధముల్లారా! నా శక్తి తెలియక అడ్డుకుంటున్నారు. బండరాళ్ళయి పోండి!\" అని శపించింది.\nమరుక్షణం రాజభటులు బండరాళ్ళుగా మారిపోయారు.\nమణిమాలిక, ప్రబోధుణ్ణి వెంటబెట్టుకుని, తన అదృశ్య గమనశక్తితో క్షణంలో రాజమందిరం చేరింది.\nముందుగా ప్రబోధుణ్ణి చూసిన యువరాజు అభిషిక్తుడు, “ఎలా తప్పించుకురాగలిగావు?\" అని ఆగ్రహించాడు. అయితే, మరుక్షణం అతడి వెనకవున్న మణిమాలికను చూసి సంతోషపడుతూ, \"ఈమే గదా, నీ చిత్రసుందరి! ఆహా, నా ఊహనిజమైంది. నీ చిత్రం సజీవమూర్తిదే. ఇప్పటికైనా ఈమెను నా సమక్షానికి తెచ్చి మంచిపని చేశావు. ఈ పని ముందే చేసి వుంటే ప్రాణాల మీదికి వచ్చేది కాదుగదా!\" అన్నాడు.\nఅప్పుడు మణిమాలిక, “రాకుమారా! ఒకసారి ఆ చిత్రపటం ఏదో చూపించు,” అన్నది.\nఅభిషిక్తుడు చిత్రపటం తెచ్చి ఆమెకు చూపించాడు. ఆ పటం చూసిన మణిమాలిక, అందులోని స్త్రీమూర్తి పూర్తిగా తన పోలికలతో వుండడం గమనించి అబ్బురపడుతూ, “రాకుమారా! ఇది నిజంగా ప్రబోధుడిఊహాచిత్రమే.ఎందువల్లనంటే, గంధర్వ కన్యనైన నన్ను ఇతడు ఇంతకు ముందెన్నడూ చూసి వుండలేదు,” అన్నది.\n\"గంధర్వ సుందరీ! ఏది ఏమైతేనేం, నువ్వు కంటబడడం అదృష్టం. దయతలచి నాతో వివాహానికి సమ్మతించు,” అని కోరాడు అభిషిక్తుడు. అందుకు మణిమాలిక, \"నేను నీ కోరిక నెరవేర్చలేను. అయితే, ప్రబోధుడి కిచ్చిన మాట ప్రకారం అతడికి వరం ఇచ్చి వెళతాను,\" అన్నది.\nఆ వరం సంగతి అప్పుడే విన్న అభిషిక్తుడు, ప్రబోధుడితో, “ప్రబోధా! మణిమాలికను, నన్ను వివాహమాడమని వరం కోరు. త్వరలోనే నాకు పట్టాభిషేకం జరుగనున్నది. నీవు కోరిన ప్రాంతాన నిన్ను సామంత రాజుగా చేస్తాను,\" అన్నాడు. మణిమాలిక ఒక క్షణకాలం ఆలోచించి, ప్రబోధుడితో, “ప్రబోధా! నువ్వు కోరేది, రాకుమారుడు కోరమన్న వరమైనా మాట తప్పను. నీ మనసులోని కోరిక నిస్సంకోచంగా వెల్లడించు,” అన్నది.\nఆ వెంటనే ప్రబోధుడు చేతులు జోడించి, \"గంధర్వసుందరీ!నన్ను చంపబోయిన రాజ భటులను బండరాళ్ళుగా మార్చావు.దయతలచి వాళ్ళకు నిజరూపాలు ప్రసాదించు, నిన్ను నేను కోరే వరం ఇదే!” అన్నాడు.\n“తథాస్తు!” అని మాయమైంది మణిమాలిక. అప్పుడు, ప్రబోధుడు, అభిషిక్తుడికి నమస్కరించి, \"యువరాజా! గంధర్వ కన్యను వివాహమాడాలన్న మీకోరిక నెరవేర్చలేకపోయాను. మీరేశిక్ష విధించినా అనుభవిస్తాను,” అన్నాడు.\nఆ మాట వింటూనే అభిషిక్తుడు, ప్రబోధుణ్ణి అప్యాయంగా కౌగలించుకుని, \"నీ చిత్రకళానైపుణ్యం అనితరసాధ్యం. నువ్వు అపూర్వ చిత్రకారుడివి!” అంటూ ప్రశంసించి, ఎన్నో విలువైన కానుకలతో సాగనంపాడు.\nబేతాళుడు ఈ కథ చెప్పి, “రాజా, ప్రబోధుడు కుటుంబ పోషణభారం మోయలేక ఎన్నో బాధలకు గురయ్యాడు. చివరకు యువరాజు అభిషిక్తుడి చేత మరణ శిక్ష పొంది, గంధర్వకన్య మణిమాలిక సాయం వల్ల ప్రాణాలతో బయటపడ్డాడు. అలాంటి స్థితిలో, మణిమాలిక వరంకోరుకోమన్నప్పుడు, ఏ అష్టశ్వర్యాలో కోరుకోక, బండరాళ్ళుగా పడివున్న రాజభటులకు తిరిగి నిజరూపాలివ్వమని కోరడం, అతడి మనోవైకల్యం కాక మరేమవుతుంది? అలాగే, గంధర్వ కన్యను వివాహమాడగోరిన అభిషిక్తుడికి, ప్రబోధుడి వరం ద్వారా అది సాధ్యమని తెలుసుగదా? అయినా ఆ వరాన్ని ప్రబోధుడు, రాజభటులు మేలుకు ఉపయోగించినప్పుడు, అతడిపై కోపగించక అతడి చిత్రకళను మెచ్చుకుని, విలువైన కానుకలతో సత్కరించడం మతి చాంచల్యంకాదా? ఈ సందేహాలకు సమాధానం తెలిసి కూడా చెప్పకపోయావో, నీ తల పగిలి పోతుంది,” అన్నాడు.\nదానికి విక్రమార్కుడు, \"ప్రబోధుడు, అభిషిక్తుడిస్తానన్న సామంత పదవి మీద ఆశ పడక, మణిమాలికను, రాజభటులను రక్షించమని కోరాడు. అతడు తాను నేర్చిన కళలో రాణించి, కుటుంబపోషణ జరుపుకోవాలన్న ఆలోచనలోవున్న వాడేకాని, వరా లతో ఐశ్వర్యం గడించాలనే ప్రలోభం వున్న వాడు కాడు. అతడిది నిజమైన కళాకారుడి మనస్తత్వం; మనోవైకల్యం కాదు. ఇక అభిషిక్తుడి విషయానికొస్తే-మణిమాలిక, రాజాజ్ఞ నిర్వహించబోయిన భటులను, నరాధము లంటూ బండరాళ్ళుగా మార్చింది. ఇది తెలుసుకున్న అభిషిక్తుడికి, గంధర్వులకూ, మానవులకూ జాతి అంతరమే కాదు; శక్తిలో, ప్రవర్తనలోకూడా ఎంతో భిన్నత్వమున్నదని అర్థమైంది. ఆ కారణంగానే అతడు, ప్రబో ధుడిపై ఆగ్రహించక, ఘన సన్మానం చేసి పంపాడు,” అన్నాడు.\nరాజుకు ఈ విధంగా మౌనభంగం కలగగానే, బేతాళుడు శవంతో సహా మాయమై, తిరిగి చెట్టెక్కాడు —(కల్పితం) [ఆధారం : ఎన్. శివనాగేశ్వరరావు రచన]",
            "book_page_end": 14
        },
        {
            "title": "యక్షపర్వతం - 6",
            "book_page_start": 15,
            "pdf_page_start": 15,
            "pdf_page_end": 21,
            "author": "చందమామ బృందం",
            "genre": "జానపద సీరియల్",
            "moral": "సాహసగాథ కొనసాగుతున్నది.",
            "keywords": [
                "ఖడ్గజీవదత్తుడు",
                "సమరబాహు",
                "గురుభల్లూకం",
                "ఎలుగుబంటు ముఠా",
                "యక్షపర్వతం"
            ],
            "characters": [
                "ఖడ్గజీవదత్తుడు",
                "ఖడ్గవర్మ",
                "స్వర్ణాచారి",
                "సమరబాహు",
                "బందిపోటువాడు",
                "గురుభల్లూకుడు",
                "ఎలుగుబంటు ముఠా సభ్యులు"
            ],
            "locations": [
                "యక్షపర్వతం (కొండ ప్రాంతం)",
                "అరణ్యం",
                "బిలదుర్గం"
            ],
            "content": "[కొండప్రాంతాన్ని చేరిన ఖడ్గజీవదత్తులకు, బందిపోటువాళ్ళ వెంటవున్న స్వర్ణాచారి కనిపించాడు. అతడితో కలిసి వాళ్ళు కొండపైకి పోయారు. ఆ సమయంలో ఒక బందిపోటువాడు, వాళ్ళదగ్గరకు పరిగెత్తుకుంటూ వచ్చి, వేటకు పోయిన తమ నాయకుడు సమరబాహుణ్ణి నరమాంస భక్షకులు పట్టుకున్నారని చెప్పి, అతణ్ణి కాపాడమని వేడుకున్నాడు. తరవాత-]\nబందిపోటువాడుచెప్పినమాటలు వింటూంటే, ఖడ్గజీవదత్తులకు ఎక్కడలేని ఆశ్చర్యం కలిగింది. ఇన్ని రోజులుగా వాళ్ళు అరణ్యాల్లో ఎంతో దూరం ప్రయాణించారుగాని, ఎక్కడా వాళ్ళకు నరమాంస భక్షకులు తారస పడలేదు. జీవదత్తుడు బందిపోటువాడితో, “మీ నాయకుణ్ణి వాళ్ళు కాల్చుకు తింటారో లేక పచ్చి పచ్చిగానే తినేస్తారో, అదంతా తరవాత చూద్దాం. నువ్వు ముందు కాలయాపనచెయ్యకుండా జరిగిందేమిటో చెప్పు,” అన్నాడు.\n\"అయ్యా, మేం అరణ్యంలోకి వేటకు పోయి, ఒక లేడిని చంపి భుజాన వేసుకుని ఇళ్ళకు తిరిగి వస్తున్నాం. దారిలో ఒకచోట పులి గాండ్రింపూ, ఒక మనిషి భయంతో కేక పెట్టిన ధ్వనీ వినిపించింది. మేం ముగ్గురం అటుకేసి వెళ్ళాం. ఒకచోట ఆదివాసుడొకడు పులికాళ్ళకింద చచ్చి పడివున్నాడు. పులి గుండెల్లోవాడు గుచ్చిన ఈటెవున్నది. సమీపంలో ఒక పులిపిల్ల గోలగా అరుస్తూ తిరుగుతున్నది,\" అన్నాడు బందిపోటువాడు.\n\"అది చచ్చిన పులి పిల్ల అయివుంటుంది. సరే, తర్వాత ఏం జరిగింది?” అన్నాడు జీవదత్తుడు.\n'మా నాయకుడు ఆ పులిపిల్లను తీసుకుపోయి పెంచుదాం అన్నాడు. నేను నక్కుతూ పోయిదాన్ని పట్టుకున్నాను. ఇంతలో పదీ పన్నెండు మంది ఎలుగుబంటి చర్మాలు ధరించినవాళ్ళు, చెట్లచాటునుంచి హఠాత్తుగా వచ్చి మీద పడి మమ్మల్ని పట్టుకున్నారు. వాళ్ళ నాయకుడు ముఖం కనిపించకుండా, ఒక ఎలుగుబంటి తల తగిలించుకుని వున్నాడు. వాళ్ళు మా నాయకుడికీ, నాతోటి వాడికీ మాత్రం చేతులకు తాళ్ళు కట్టి, నన్ను పులిపిల్లతో తమ వెంట రమ్మన్నారు. నేను ధైర్యం తెచ్చుకుని పులిపిల్లను ఎలుగుబంటి తల పెట్టుకున్న వాడి భుజాల మీదికి విసిరి వేశాను. అది వాడి భుజాల మీద పడుతూనే, వాడి గొంతు పట్టుకున్నది. వాడు దానితో పెనుగులాడే సమయంలో నేను ఇటు పారిపోయి వచ్చాను,” అన్నాడు.\nఇంతలో, ఒక ఎత్తయిన రాతి మీద నిలబడి అరణ్యంకేసి చూస్తున్న బందిపోటు వాడొకడు ఖడ్గజీవదత్తులతో, \"అయ్యా, మన కొండ కింది అరణ్యంలో చాలామంది ఆదివాసులు కొమ్ముబూరలూ, డప్పులూ వాయిస్తూ, ఎలుగుబంట్లతో నాట్యం చేయిస్తూ పోతున్నారు. వాళ్ళకు ముందు చేతులకు తాళ్ళు కట్టిన మా నాయకుడూ, మావాడు మరొకడూవున్నారు,” అని చెప్పాడు.\n“అలాగా!” అంటూ స్వర్ణాచారి కొండ దిగువకు చూసి, ఖడ్గజీవదత్తులతో, “ప్రభువుల్లారా! మీరెలాగైనా సమరబాహుణ్ణి రక్షించాలి,” అని చేతులు జోడించాడు.\n“సరే, స్వర్ణాచారీ! నువ్వంతగా కోరుతున్నావుగనక, మేము తప్పక అతణ్ణి రక్షించే ప్రయత్నం చేస్తాం,” అన్నాడు జీవదత్తుడు.\nఆ తర్వాత ఖడ్గజీవదత్తులు కొండ దిగి అరణ్యంలో ప్రవేశించారు. వాళ్ళు కొంత దూరం వెళ్ళే సరికి, అప్పటివరకూ దూరంగా వినబడుతున్న డప్పులా, కొమ్ముబూరలా మోతలు హఠాత్తుగా ఆగిపోయినై.\nఒకటి రెండు క్షణాల తర్వాత, దాపుల నున్న చెట్ల వెనక నుంచి ఒకేసారి రెండు, మూడు తోడేళ్ళు అరిచిన శబ్దం వినిపించింది. ఆ అరుపులు వింటూనే జీవదత్తుడు, “ఇదేదో వింతగా వుంది. పట్టపగలు మనుషులు సంచరించే ఈ ప్రాంతాల తోడేళ్ళు కూయటమా!” అంటూ, నేలబారుగావున్న చెట్లకొమ్మల చాటున నిలబడి ముందుకు చూశాడు.\nఒకచోట ఖడ్గజీవదత్తులకు చాలా విశాల మైన పంటపొలం ఒకటి కనిపించింది. అందులో కొంత భాగాన రకరకాల కూరగాయమొక్కలు ఏపుగా పెరిగివున్నవి. మిగిలిన ప్రదేశమంతా ఫలవృక్షాలతో కంటికి ఇంపుగా కనబడుతున్నది. కూరపాదులకు నలుగురు అనాగరిక మనుషులు నీళ్ళు తెచ్చి పోస్తున్నారు. దగ్గరలోవున్న చెట్ల నీడలో ఇద్దరు ఎలుగుబంటి చర్మాలు ధరించిన వాళ్ళు, తోడేళ్ళతో కూర్చుని వున్నారు.\nఖడ్గజీవదత్తులు ఇప్పుడు ఏం చేయటమా, అని ఆలోచించేంతలో, ఎలుగుబంటి వాడొకడు నీళ్ళు పోస్తున్న వాళ్ళ దగ్గరకు పోయి, “ఒరే, బానిసవెధవల్లారా! తొందరగా పని ముగించండి,” అని హెచ్చరించి, ఒక చెట్టుబోదెకు ఆనుకుని కునికిపాట్లు పడసాగాడు. రెండవవాడు తోడేళ్ళ తలలు నిమురుతూ నిద్రమత్తుతో ఊగసాగారు.\n\"ఆహా, గొప్ప కాపలాభటులు!” అంటూ ఖడ్గజీవదత్తులు కత్తి దూయబోయేంతలో, కూరపాదులకు నీళ్ళు పోస్తున్న బానిసలలో ఒకడు, పొదల వెనకగా నక్కి నడుస్తూ, చెట్టుబోదెకు ఆనుకుని కూర్చుని కునికి పాట్లుపడుతున్నవాడిని సమీపించసాగాడు.\nబానిసవాడు ఏం చేయబోతున్నాడా అని ఖడ్గజీవదత్తులు ఆశ్చర్యపడేంతలో, వాడు నీళ్ళకుండలోంచి చప్పున ఒక రాయిని బయటికి తీసి, దానితో కాపలావాడి తల మీద ఒక బాదు బాదాడు. దెబ్బతింటూనే కాపలావాడు ఒక చావుకేక పెట్టి బోర్లాపడి పోయాడు. బానిసవాడు అక్కణ్ణించి పరిగెత్త సాగాడు.\nతన తోటి కాపలావాడు పెట్టిన చావుకేక వింటూనే రెండవ కాపలావాడు కళ్ళు తెరిచి, జరిగిందేమిటో గ్రహించి, తన పెంపుడు తోడేళ్ళను ఉసిగొల్పాడు. అవి అరుస్తూ, పారిపోతున్న బానిసవాడి వెంట పడినై. వాటి వెనకగా కాపలావాడు పరిగెత్త సాగాడు.\n“జీవా! పారిపోయిన బానిసవాడి వెంట పడిన తోడేళ్ళ అరుపులు ఇంకా వినబడు తున్నవి. పద, అరణ్యంలో మరికాస్త దూరం పోతే, సమరబాహుణ్ణి బంధించి తీసుకు పోతూన్న ఎలుగుబంటి ముఠా కనబడ వచ్చు,” అన్నాడు ఖడ్గవర్మ.\nవాళ్ళిద్దరూ తోడేళ్ళ అరుపులు వినిపి స్తూన్న వైపుకు బయలుదేరి కొంతదూరం వెళ్ళేసరికి, హఠాత్తుగా డప్పులూ, కొమ్ము బూరలూ ఒక్కసారిగా మోగిన ధ్వని వినబడింది. ఖడ్గజీవదత్తులు, ఆ ధ్వనులు వచ్చిన వైపుకు చూశారు. దూరంగా చెట్ల చాటు నుంచి నల్లని పొగ లేస్తున్నది.\n“ఆ పొగకు, ఎలుగుబంటు ముఠా వాళ్ళు, సమరబాహుణ్ణి కాల్చుకు తినేందుకు వెలిగించిన మంట కారణం కాదు గదా!” అన్నాడు జీవదత్తుడు.\n“అంతే కావచ్చు! త్వరగా అక్కడికి పోవటంమంచిది,” అన్నాడు ఖడ్గవర్మ.\nఆవెంటనే వాళ్ళిద్దరూ పొగలేస్తున్న ప్రదేశం కేసి, పరిగెత్తసాగారు. కొంతసేపటికి వాళ్ళు అక్కడికి చేరి, కొద్ది దూరంలోవున్న ఒక ఎత్తయిన చెట్టు ఎక్కి ఎలుగుబంటి ముఠా ఏమి చేస్తున్నదో చూడసాగారు.\nపొగలేస్తున్న చోటుకు పక్కనే భూమిలోకి చొచ్చుకు పోయిన పెద్ద బిలం ఒకటున్నది. అక్కడ ఎలుగుబంటు వాళ్ళు, తాము అరణ్యంలో చంపి తెచ్చిన జంతువులను మంటల్లో వేసి కాల్చుతున్నారు. కొందరు డప్పులు వాయిస్తూ, ఎలుగుబంట్లతో ఆటలాడిస్తూ వినోదిస్తున్నారు.\n“జీవా, ఈ అడవిజాతి వాళ్ళ నివాసస్థానం, ఆ కనబడే బిలంగా వున్నది. బిలంలోకి దిగే మెట్లు కనిపిస్తున్నవిగదా! ఏదీ, వీళ్ళు బందిపోటు సమరబాహును కాల్చుకుతింటున్న సూచనలేవీ కనిపించడంలేదే!\" అన్నాడు ఖడ్గవర్మ నవ్వుతూ.\nఖడ్గజీవదత్తులు ఇలా మాట్లాడు కుంటున్న సమయంలో, ఎలుగుబంట్ల ముఠా నాయకుడొకడు, కళ్ళకు గంతలు కట్టబడివున్న సమరబాహునూ, అతడి అనుచరుణ్ణి తీసుకుపోయి, వాళ్ళ గురువు ముందు నిలబెట్టి, వంగి నమస్కరించి, “గురుభల్లూకా! ఈ ఇద్దరూ మాకు అరణ్యంలో దొరికారు. చూడబోతే ఇద్దరూ నాకు పౌరుషవంతుల్లాగే కనిపిస్తున్నారు. మాకు ఒక పట్టాన లొంగలేదు,” అని చెప్పాడు.\nగురుభల్లూకుడు సభామంటపంలా వున్న, ఒక గుండ్రని సమతల ప్రదేశంలో ఎత్తుగావున్న ఒకరాతి ఆసనం మీద కూర్చుని వున్నాడు. అతడి ముఖం మాత్రం కనిపించకుండా, ఒక ఎలుగుబంటి తల తగిలించుకున్నాడు. ఆసనానికి రెండు పక్కలా రెండు భయంకరమైన తోడేళ్ళు నిలబడి, నోళ్ళు తెరిచి బందీలకేసి చూస్తున్నవి.\nఎలుగుబంటు ముఠా నాయకుడు చెప్పిన మాటలు విని, గురుభల్లూకుడు కొంచెంసేపు తలాడిస్తూ వూరుకుని, తరవాత సమరబాహు కేసి తల ఎత్తి చూస్తూ, “ఒరే, నీ వేషం చూస్తూంటే, నువ్వేదో పట్నవాసం వాడిలావున్నావు. అసలు నువ్వీ అరణ్యంలో ఏం పని పడి వచ్చావు?” అని అడిగాడు గద్దిస్తున్నట్టు.\nఆ వెంటనే సమరబాహు, “నేను సింధు ఎడారులు నుంచి ఈ ప్రాంతానికి వచ్చాను. నాకు వందల సంఖ్యలో అనుచరులున్నారు. వాళ్ళు నిన్నూ, నీ బిలగృహాన్నీ ధ్వంస ధూళి చేయగలరు!\" అన్నాడు భీకరమైన కంఠస్వరంతో. “ఒరే, నీ కంచుకంఠం, పౌరుష వాక్కులూ కూడా మెచ్చదగినవే!” అంటూ గురుభల్లూకుడు పెద్దగా నవ్వి, “నేనున్నది బిలగృహం కాదు; బిలదుర్గం! ఆ నువ్వనే నీ అనుచరులు నా బిలదుర్గాన్ని సమీపించే లోపలే, నా భల్లూకభటులు నీ వాళ్ళనందరినీ తోడేళ్ళ గుంపుకు ఆహారంగా వేస్తారు. నాతో బింకాలు పలకకు. నిన్నూ నీ వెంటవున్నవాణ్ణి ఎలా లొంగదీసి, నా తతిమ్మా బానిసలతో పాటు పొలం పనులు చేయించాలో నాకు తెలుసు,” అన్నాడు గురుభల్లూకుడు.\nగురుభల్లూకుడు మాట ముగించేలోపలే, వాడి అనుచరులిద్దరు పరుగు పరుగున వచ్చి, సమరబాహుణ్ణి చూసి ఆగిపోయారు. గురుభల్లూకుడు వాళ్ళను, “ఏమిటి సంగతి? ఎలాంటి రహస్య విషయాన్ని విన్నా, ఈ బందీలు మనకు చేయగలిగిన హానిలేదు. వీళ్ళను ఇప్పుడే తోడేళ్ళబండ దగ్గరకు పంపుతున్నాను,” అన్నాడు.\n\"గురు భల్లూకా! ఇది చాలా ముఖ్యమైన సంగతి!” అంటూ ఆ వచ్చిన వాళ్ళు గురువును సమీపించి, రహస్యంగా ఏదో చెప్పారు.\nఆ మరుక్షణం గురుభల్లూకుడు, సమరబాహును పట్టుకొచ్చిన ఎలుగుబంటు నాయకుడి కేసి కోపంగా చూస్తూ, “ నీ తెలివితేటలు ఇలా అఘోరిస్తున్నవన్న మాట!\" అని ఒక క్షణం ఆగి, “సరే, ఈ బంధితులిద్దర్నీ తోడేళ్ళబండ దగ్గర వదిలి రండి. ముందు వాళ్ళ చేతికట్లు విప్పి, చెరొక ఈటే ఇవ్వండి,” అన్నాడు.\nగురుభల్లూకుడి ఆజ్ఞ కాగానే, అతడి అనుచరులు సమరబాహుణ్ణి, అతడి వెంట వున్నవాణ్ణి అక్కడి నుంచి వెలుపలికి తీసుకుపోయారు.\nవాళ్ళు అటువెళ్ళగానే గురుభల్లూకుడు తన అనుచరులతో, “ఆ కొత్త వాళ్ళిద్దరూ మన బిలదుర్గ రహస్యం తెలుసుకునే వుంటారు. వాళ్ళను ప్రాణాలతో పట్టి తెండి,” అని ఆజ్ఞాపించాడు.\n“చిత్తం, గురుభల్లూకా!” అని అతడి అనుచరులు పదీపన్నెండు మంది, సభామంటపంనుంచి బిలంపైకి వున్న మెట్లకేసి వెళ్ళిపోయారు.\nజీవదత్తుడు చెట్టు మీదినుంచి కిందికి దిగుతూ ఖడ్గవర్మతో, \"ఖడ్గా, మనం చూడవలసినదంతా చూశాం. ఆకలి మండుతున్నది. ఇక్కడ ఏకొలనులోనైనా స్నానం చేసి, పళ్ళూ, ఫలాలు తిని, చీకటి పడిన తరవాత బిలంలో ప్రవేశించే ఉపాయం ఆలోచిద్దాం,\"అన్నాడు.\nఖడ్గవర్మ మారు మాట్లాడకుండా జీవదత్తుడితో పాటు చెట్టు దిగాడు. ఇద్దరూ త్వరలోనే ఒక పెద్ద కొలనును సమీపించారు. ఆ కొలను చుట్టూ గుబురు పొదలూ, ఎత్తయిన వృక్షాలూ ఉన్నవి. అరణ్య మృగాలు నీటికోసం వచ్చీపోయే దారులు కొన్ని ఖడ్గజీవదత్తులకు కనిపించినై.\n\"ఖడ్గా, మనం త్వరగా స్నానాలు ముగించి ఇక్కణ్ణించి దూరంగా పోవడం క్షేమం. ఈ కొలనును అడవి జంతువులూ, ఎలుగుబంటుముఠావాళ్ళూ కూడా నీటి కోసం ఉపయోగించుకుంటున్నట్టున్నది,” అన్నాడు జీవదత్తుడు.\nజీవదత్తుడు ఇలా అంటూండగానే, దాపులనున్న పొదల్లోంచి నాలుగైదు అడవి కోళ్ళు గగ్గోలుగా అరుస్తూ బయటికి వచ్చినై. వాటిని చూస్తూనే ఖడ్గవర్మ, “అడివికోడి మాంసం తిని చాలా రోజులైంది!” అంటూ వాటి కేసి బాణం ఎక్కుపెట్టి వదిలాడు.\nబాణం అడవికోళ్ళలో దేనికీ తగలలేదు. అవి అరుస్తూ ఎగిరిపోయినై. కాని, ఆ మరు క్షణానే, “గురుభల్లూకా! చస్తిని, చస్తిని!\" అన్న మనిషికేక వినిపించింది.\nఆ కేక వింటూనే ఖడ్గజీవదత్తులు ఒక క్షణకాలం నివ్వెర పోయారు. తర్వాత వాళ్ళు చావుకేక వినబడ్డ పొదలను సమీపించేంతలో, అక్కడ ఎలుగుబంటి చర్మాలు ధరించిన వాడొకడు గిలగిల తన్నుకుంటూ కనిపించాడు.\nజీవదత్తుడు, వాణ్ణి సమీపించి, “ఒరే, బాబూ, నువ్వెవడివో తెలుస్తూనే వుంది. మేం నిన్ను చంపాలని బాణం కొట్టలేదు. ఈ పొదల్లో ఏం చేస్తున్నావు?” అని అడిగాడు.\nగాయపడినవాడు జవాబిచ్చే స్థితిలోలేడు. వాడు పొదల్లో అటూ ఇటూ పొర్లుతూ, \"గురుభల్లూకా! గురుభల్లూకా!” అంటూ గొణగసాగాడు.\n“జీవా, నా అనుమానం – వీడు అడివి కోళ్ళను పట్టుకునేందుకు పొదల్లో పొంచి వున్నాడా లేక మన మీద వేగు చేస్తున్నాడా అని?\" అన్నాడు ఖడ్గవర్మ.\n“ఊహు, ప్రశ్నకు జవాబివ్వవలసినవాడి ఆత్మకాస్తా, గురుభల్లూకుడిలో ఐక్యం అయి నట్టుంది!\" అంటూ జీవదత్తుడు వెనుదిరిగాడు.\nఆ తర్వాత ఇద్దరూ కొలనులో స్నానం చేసి, ఆ పక్కనే వున్న ఫలవృక్షాలనుంచి పళ్ళు కోసుకు తిని, ఒక చెట్టు కింద సూర్యాస్తమయ కాలంవరకూ విశ్రాంతి తీసుకున్నారు.\nసూర్యాస్తమయమైన కొంతసేపటికి అరణ్యంఅంతా చీకట్లుకమ్మినై. ఖడ్గజీవదత్తులు, ఎలుగుగొడ్డు మనుషుల బిలంకేసి బయలుదేరి, కొద్దిసేపటికి బిలాన్ని సమీపించారు. బిలంపైన గాని, దిగువనున్నమెట్లవద్దగాని కాపలా వాళ్ళెవరూలేరు.\n“ఖడ్గా, పరిస్థితి అర్థమైందిగదా! ఈ ఎలుగ్గొడ్డుగాళ్ళు మనను చాలా తెలివిగా బంధించబోతున్నామని అనుకుంటున్నారు. మనం కావాలనే, సమరబాహు పరిస్థితి ఎలావుందో తెలుసుకునేందుకు వాళ్ళకు చిక్కబోతున్నామని ఎరగరు, ఆహా!” అన్నాడు జీవదత్తుడు, బిలం లోపలికున్న మెట్లు దిగుతూ.\nఇద్దరూ కొన్ని మెట్లు దిగి కొంచెం చీకటిగా వున్న మలుపును చేరేంతలో, పదీపన్నెండు మంది ఎలుగ్గొడ్డు వాళ్ళు, చప్పున చీకట్లోంటి బయటికి వస్తూ, ఈటెలెత్తి, \"ఆగండి! పారిపోజూశారో, మాఈటెలకు ఎరచేస్తాం,” అన్నారు.\nజీవదత్తుడు, వాళ్ళను చూసి నవ్వుతూ, “ఒరే, ఆ ఈటెలకు ఎరగా చేసేముందు,మీ గురుభల్లూకుడి దర్శనం ఇప్పించండి!\" అన్నాడు.\nఎలుగ్గొడ్డు వాళ్ళల్లో ఒకడు చిన్న గొంతుతో, “అంత పెద్దగా మాట్లాడకు! గురుభల్లూకుడు తన ఇష్టదేవత అయిన వృకేశ్వరి పూజలో ఉన్నాడు. మిమ్మల్మి ముందు తోడేళ్ళబండ దగ్గర ఉంచమన్నాడు. అక్కడి నుంచి బతికి రాగలిగితే గురుభల్లూకుడి దర్శనం తప్పక లభిస్తుంది,” అన్నాడు.\n\"మహా ప్రసాదం! ఆ తోడేళ్ళ బండ ఎక్కడ?” అని అడిగాడు జీవదత్తుడు.\n“తొందర పడకండి, అక్కడికే వెళుతున్నాం!\" అంటూ ఎలుగ్గొడ్డువాళ్ళు, ఒక సొరంగంలోకి దారితీశారు. దూరాన ఎక్కడి నుంచో తోడేళ్ళ అరుపులూ, భీతిగొన్న మనుషుల కేకలూ, ఆ సొరంగ మార్గంలో ప్రతిధ్వనించసాగినై.\n“ఖడ్గా, ఆ కేకలు సమరబాహూ అతడి అనుచరుడివై వుంటవి. తోడేళ్ళు వాళ్ళను చంపితినే ప్రయత్నం చేయటంలేదు గదా?” అన్నాడు జీవదత్తుడు.\nఖడ్గవర్మ ఏదో జవాబివ్వబోయేంతలో, ఎలుగు బంటువాళ్ళల్లో ఒకడు ఈటె ఝళిపిస్తూ,. “నిశ్శబ్దం! నిశ్శబ్దం! ఒకటి రెండు క్షణాల్లో, ఆ తోడేళ్ళు చేస్తున్నదేమిటో మీకళ్ళతోనేచూస్తారు!” అన్నాడు. —(ఇంకావుంది)",
            "book_page_end": 21
        },
        {
            "title": "భారత సంస్కృతి - చరిత్ర - 17. శ్రీ జగన్నాధ రథయాత్ర!",
            "book_page_start": 22,
            "pdf_page_start": 22,
            "pdf_page_end": 25,
            "author": "చందమామ బృందం",
            "genre": "చరిత్ర/సంస్కృతి",
            "moral": "కులంతో సంబంధం లేకుండా ప్రతిభను, భక్తిని గౌరవించడం భారత సంస్కృతిలోని గొప్పతనం.",
            "keywords": [
                "జగన్నాధ రథయాత్ర",
                "శ్రీకృష్ణుడు",
                "ఇంద్రద్యుమ్నుడు",
                "విశ్వావసు",
                "పూరీ"
            ],
            "characters": [
                "దేవనాధుడు",
                "సందీపుడు",
                "ప్రసాద్",
                "శ్యామల",
                "ఇంద్రద్యుమ్నుడు",
                "విద్యాపతి",
                "విశ్వావసు",
                "లలిత",
                "గుండిచా దేవి",
                "విశ్వకర్మ"
            ],
            "locations": [
                "కళింగ రాజ్యం",
                "పూరీ",
                "అడవి",
                "సముద్ర తీరం"
            ],
            "content": "ఆరోజు తన పుట్టినరోజు కావడంతో సందీపుడి మిత్రుడు ప్రసాద్, స్నేహితులందరికీ ఐస్క్రీములు పంచాడు. మిత్రుడికి పుట్టిన రోజు శుభాకాంక్షలు చెప్పాక, పిల్లలు అందరూ తాతయ్య నుంచి కథ వినడానికి సిద్ధమయ్యారు. శ్యామల దేవనాధుడి మెడ చుట్టూ చేయివేసి, \"తాతయ్యా! ఇవాళ ప్రసాద్ పుట్టిన రోజు గనక, ప్రత్యేకమైన కథ చెప్పాలి!\" అన్నది.\n'అలాగే తల్లీ! ప్రసాద్ కోరిన కథ చెబుతాను, సరేనా!” అన్నాడు దేవనాధుడు.\nశ్యామలతో పాటు మిత్రులందరూ సంతోషంతో చప్పట్లు చరిచారు. దేవనాధుడు ప్రసాద్ కేసి చూశాడు. ప్రసాద్, \"ఈ నెలాఖరున పూరీలో రథోత్సవాలు జరుగుతాయని ఈ రోజు ఉదయం పత్రికలో చదివాను. లక్షలాది భక్తులు పాల్గొనే ఈ రథోత్సవం వేలాది సంవత్సరాలుగా యేటా జరుగుతున్నదని రాశారు. దీనికి సంబంధించిన కథ ఉంటే చెప్పండి తాతయ్యా,\" అన్నాడు.\n\"ఉంది, బాబూ! అదొక ఆసక్తికరమైన వృత్తాంతం!\" అంటూ దేవనాధుడు ఇలా చెప్పసాగాడు:\nచాలా సంవత్సరాలకు పూర్వం కళింగ రాజ్యాన్ని ఇంద్రద్యుమ్నుడనే రాజు పరిపాలించేవాడు. ఆయన ఆదర్శపాలకుడు; శ్రీకృష్ణభక్తుడు. రాజు తన ఇష్టదైవానికి ఆలయం నిర్మించాలని సంకల్పించాడు. పనులు ప్రారంభించాడు. అయితే ఆలయంలో ప్రతిష్ఠించే విగ్రహానికి ఏదైనా ప్రత్యేకత ఉంటే బావుంటుందని తీవ్రంగా ఆలోచించసాగాడు. ఒకనాటి రాత్రి ఆయనకు ఒక కల వచ్చింది. పూరీ సమీపంలో ఎక్కడో ఒకచోట దైవాంశతో నిండిన నిగూఢ వస్తువు ఉందని లీలగా తోచింది. ఆ వస్తువును తీసుకువచ్చి విగ్రహంలో నిక్షిప్తం చేసి ప్రతిష్ఠించినట్టయితే అది నిజంగానే ప్రత్యేకతను సంతరించుకుంటుందని దేవుడు ఆనతి ఇచ్చినట్టు కలగన్నాడు.\nతెల్లవారాక విజ్ఞులైన ఆస్థాన పండితులను రప్పించి తన కల గురించి చెప్పాడు. “మీరు నాలుగు దిక్కులకూ వెళ్ళి ఆ మహత్తర వస్తువును కనుగొని తీసుకురండి. మీ రాక కోసం నిరీక్షిస్తూ ఉంటాను. మీరు విజయవంతంగా తిరిగి వచ్చాకే, ఆలయంలో విగ్రహ ప్రతిష్ఠాపన,” అన్నాడు.\nఅలా రాజు ఆనతి ప్రకారం బయలుదేరిన పండితులలో విద్యాపతి అనే బ్రాహ్మణ యువకుడు ఒకడు. ఆయన బయలుదేరే ముందు దైవప్రార్థన చేసి, తోచిన దిక్కుకేసి నడవసాగాడు. చాలాదూరం నడిచాక ఆయన ఒక అడవిని సమీపించాడు. అడవిలో నడిచి, నడిచి దారి తప్పాడు. సాయంకాలమయింది. ఇక నడవలేక అలసిపోయాడు. పెద్ద బండపై కూర్చోబోతూండగా జారి కిందబడి స్పృహ కోల్పోయాడు. అదృష్టవశాత్తు ఆ సమయానికి చెలికత్తెలతో అటుగా వచ్చిన బోయరాజు కూతురు లలిత విద్యాపతిని చూసి, పక్కన సెలయేటి నుంచి నీళ్ళు తెచ్చి, ముఖంపై చల్లి స్పృహతెప్పించి, ఆయన్ను తన ఇంటికి తీసుకువెళ్ళింది.\nలలిత తండ్రి బోయరాజు విశ్వావసు సత్వగుణ సంపన్నుడు. విద్యాపతి వినయవిధేయతలు,పాండిత్యం ఆయన్నెంతగానో ఆకర్షించాయి. విద్యాపతి బలహీనంగా ఉండడంతోగూడెంలోనే కొన్నాళ్ళు గడపవలసి వచ్చింది. ఆ సమయంలో లలిత-విద్యాపతుల మధ్య పరస్పర అభిమానం ఏర్పడింది. విశ్వావసు ఆశీస్సులతో పెళ్ళి కూడా చేసుకున్నారు.\nవిశ్వావసు రోజూ తెల్లవారకముందే లేచి, పువ్వులతో ఎక్కడికో వెళ్ళి,సూర్యోదయమయ్యాక తిరిగి రావడం విద్యాపతి గమనించాడు. దానిని గురించి లలితను అడిగాడు. లలిత చెప్పడానికి మొదట సంకోచించింది. ఆ తరవాత తన భర్తే కదా అని ఆ రహస్యం బయట పెట్టింది. అడవిలోని ఒక గుహలో పూజనీయమైన విశిష్ట వస్తువు ఏదో ఉందనీ, దానికి తమ పాలక వంశంలో పెద్ద కొడుకు రోజూ పూజ చేయడం ఆచారంగా వస్తున్నదనీ; అక్కడికి వెళ్ళే మార్గం ఆ ఒక్కడికి మాత్రమే తెలుసుననీ చెప్పింది. తరతరాలుగా వస్తూన్న తమ వంశాచారాన్ని తన తండ్రి క్రమం తప్పకుండా పాటిస్తున్నాడనీ తెలియజేసింది.\nతాను వచ్చిన పని సగం పూర్తయినట్టు భావించిన విద్యాపతి, తను కూడా ఆ వస్తువును చూడాలని లలితకు చెప్పాడు. లలిత తండ్రికి తన భర్త కోరికను చెప్పి, ఆ అవకాశం కల్పించమని వేడుకున్నది. తండ్రి సరే అన్నాడు గాని, విద్యాపతి కళ్ళకు గుడ్డ కట్టి తీసుకువెళతానన్నాడు.\nమరునాడు వేకువ జామున విశ్వావసు, అల్లుడి కళ్ళకు గుడ్డ కట్టి తన వెంటబెట్టుకుని బయలుదేరాడు. అడవిలోని గుహలోకి చేరాక కళ్ళకుకట్టినగుడ్డనువిప్పాడు. విద్యాపతి హృదయం పులకరించింది. చిన్న పేటికలో ఉన్న శిలలాంటి వస్తువు దివ్యతేజస్సుతో జ్వలించడం దర్శించాడు. తాను వచ్చిన పని ఇలా సఫలమౌతున్నందుకు ఆనందించాడు.తనకు దారి చూపి నడిపిస్తూన్న దేవుడికి మనసులోనే కృతజ్ఞతలు చెప్పుకున్నాడు! మళ్ళీ కళ్ళకు గుడ్డ కట్టుకుని మామతో తిరిగి వచ్చాడు.\nవర్షాకాలం ఆరంభమయింది. త్వరలో తిరిగి వస్తానని లలితకూ, విశ్వావసుకూ నచ్చచెప్పి, విద్యాపతి అక్కడి నుంచి తిన్నగా అడవిలోని గుహకు వెళ్ళి అక్కడవున్న రహస్య వస్తువును అపహరించుకుని శరవేగంతో రాజధానీ నగరం చేరాడు. గుహవద్దకు ఆయనకు మార్గం ఎలా తెలిసిందనుకున్నారు? విశ్వావసు వెంట వెళుతూన్నప్పుడు గుప్పెడు ఆవాలు తీసుకుని విద్యాపతిఆయనకు తెలియకుండా దారివెంట రాలుస్తూ వెళ్ళాడు.వానలు ప్రారంభంకావడంతో అవి మొలి చాయి. ఆ మొలకల సాయంతో ఆయన గుహను చేరుకోగలిగాడు.\nవిద్యాపతిని చూడగానే రాజు ఆనందానికి అవధులు లేకుండాపోయాయి.\nఆ నాటి రాత్రి రాజుకు మరొక కల వచ్చింది. “సముద్రం నుంచి ఒక దుంగ కొట్టుకు వస్తుంది. ఆ దుంగతో విగ్రహం చేయించి, అందులో విద్యాపతి తెచ్చిన దివ్య వస్తువును నిక్షిప్తం చేసి ప్రతిష్ఠించు,\" అన్న దివ్యస్వరం వినిపించింది.\nమరునాడు రాజు రాణీ వెంటరాగా, తన పరివారంతో సముద్రతీరానికి చేరాడు. నిజంగానే అలల మీద ఒక దుంగ తేలుతూ రావడం కనిపించింది. అది తీరాన్ని సమీపించడంతో, కొందరు భటులు పడవలలో వెళ్ళి దానిని గట్టుకు చేర్చడానికి ప్రయత్నించారు. కాని సాధ్యపడలేదు. మరికొందరు పడవలలో వెళ్ళి దుంగకు తాళ్ళు కట్టిలాగారు. రాలేదు. ఆఖరికి బలమైన పగ్గాలు తెచ్చి కట్టి, ఏనుగులతో లాగించారు. అయినా దుంగ ఒక్క అడుగు కూడా ముందుకు జరగలేదు.\nనిరాశతో రాజదంపతులు కన్నీళ్ళ పర్యంతమైపోయారు. ఒక్క క్షణం రాజు కళ్ళు మూసుకున్నాడు. ఆయన మనోనేత్రాలకు స్పృహతప్పి పడిపోయివున్న విశ్వావసూ, ఆయనకు పరిచర్యలు చేస్తూన్న లలితా కనిపించారు.\nవిద్యాపతి దారి చూపగా రాజు, మంత్రులను వెంటబెట్టుకుని విశ్వావసు ఉన్న అడవికేసి బయలుదేరాడు. విశ్వావసును కలుసుకుని విద్యాపతి చేసిన పనికి రాజు క్షమాపణలు చెప్పాడు. ఆ తరవాత ఆయన మాత్రం పూజిస్తూ వచ్చిన, విశేష వస్తువుకు అశేష భక్తుల పూజలందుకునే సమయం ఆసన్నమయిందనీ; అందుకే భగవత్ సంకల్పానుసారం దానిని పూరీ దేవాలయంలో ప్రతిష్ఠించే ప్రయత్నం జరుగుతున్నదనీ విశ్వావసుకు రాజు వివరించాడు. విశ్వావసు కూడా రాజు ఉన్నత ఆశయాన్ని అర్థం చేసుకున్నాడు. ఆయన వెంట రాజధానికి వచ్చి, పడవలో సముద్రంలోకి వెళ్ళి కదలామెదలక వున్న దుంగను తాకాడు. ఆ తరవాత భటులు దుంగను సులభంగా తీరానికి లాగ గలిగారు!\nపూరీ పట్టణంలో శిలావిగ్రహాలు చెక్కే శిల్పులకు తక్కువ లేదుగానీ, కొయ్య విగ్రహాలు చెక్కే వాళ్ళు, అదీ దైవవిగ్రహాలు మలిచేవారు అసలే లేరు. చివరికి ఒక వృద్ధుడు వచ్చి తాను ఆ పని చేస్తానన్నాడు. అయితే, అందుకు ఒక నిబంధన విధించాడు. తాను దైవ విగ్రహాలను చెక్కి పూర్తి చేసేంతవరకు తనకు ఎవరూ ఆటంకం కలిగించకూడదనీ, తనను చూడకూడదనీ చెప్పాడు. రాజు అందుకు అంగీకరించాడు. రాజభవనంలో వృద్ధ శిల్పికి ఒక విశాలమైన గది కేటాయించబడింది. దుంగతో, పనిముట్లతో వృద్ధుడు ఆ గదిలోకి వెళ్ళితలుపులు మూసుకున్నాడు. రాణి గుండిచా దేవి ఆసక్తి కొద్దీ తలుపులకు చెవులు ఆనించి వినేది. సుత్తి, ఉలి చప్పుళ్ళు విని ఆనందించేది. కొన్ని రోజులు గడిచింది. ఆ తరువాత వరసగా రెండురోజులు ఆ చప్పుళ్ళు వినబడడం ఆగిపోయింది. వృద్ధశిల్పికేమైనా అయిందేమో అన్న అనుమానంతో తలుపు కొద్దిగా తెరిచి చూసింది. విగ్రహం మలుస్తూన్న వృద్ధుడు తల తిప్పి చూసి ఆ క్షణాన్నే అదృశ్యమైపోయాడు. దేవలోకం నుంచి విశ్వకర్మే వృద్ధుడి రూపంలో వచ్చాడని చెబుతారు.\nవిగ్రహం అసంపూర్తిగా మిగిలిపోయింది. అందులోనే దివ్యవస్తువును నిక్షిప్తం చేసి ప్రతిష్ఠించారు. ఆ రహస్య వస్తువు శ్రీకృష్ణ భగవానుడి అవశేషాలు కావచ్చు. విశ్వావసు కృష్ణుడి పాదాన్ని మృగమనుకొని బాణంతో కొట్టిన జరుడనే బోయవాడి వంశానికి చెందిన వాడని చెబుతారు. ఆలయ గర్భగృహులో శ్రీకృష్ణ విగ్రహంతోపాటు బలభద్ర, సుభద్ర విగ్రహాలు ఎప్పుడు ప్రతిష్ఠించబడినవో తెలియదు.\nశ్రీకృష్ణబలరాములు గోకులం నుంచి మధురకు బయలుదేరిన సందర్భాన్ని పురస్కరించుకుని రథోత్సవాలు జరుపుతారు.\nఅందరూ నిశ్శబ్దంగా కథ విన్నారు. “అవునూ, లలిత ఏమైంది? ఆమెను గురించి చెప్పనేలేదు,” అని అడిగింది శ్యామల.\n“పూరీకి వచ్చి భర్తతో ఆనందంగా జీవించింది. విద్యాపతి - లలిత సంతానానికి ఆలయంలో అర్చకుల అంతస్తు కల్పించారు. లలిత బోయయువతి అన్న విషయం మీకు గుర్తుంది కదా? ఆమె సంతానం ఆలయ పూజారులు కావడానికి ఆమె కులం అవరోధం కాలేదు. మన పూర్వుల ఉన్నత మనస్తత్వానికి ఇదొక ఉదాహరణ. లలిత- విద్యాపతి సంతతికి చెందినవారు 'భక్తులకు దారి చూపేవారు' అన్న పేరుతో ఇప్పటికీ ఉన్నారు!” అన్నాడు దేవనాధుడు.\n'కథ తెలిసింది కాబట్టి, జగన్నాధ రథోత్సవాలను టీవీలో మరింత ఆనందంగా చూసి అనుభవించగలం, తాతయ్యా!\" అన్నాడు సందీపుడు సంతోషంగా, —(ఇంకావుంది)",
            "book_page_end": 25
        },
        {
            "title": "తెలివి పెరిగింది!",
            "book_page_start": 26,
            "pdf_page_start": 26,
            "pdf_page_end": 26,
            "author": "వారణాశి శ్రీరామకృష్ణ",
            "genre": "హాస్యం",
            "moral": "లోకజ్ఞానం లేనివారు సులభంగా మోసపోతారు. తెలివిని ఉపయోగించే వ్యక్తి మాత్రమే లాభం పొందుతాడు.",
            "keywords": [
                "తెలివి",
                "సపోటా గింజలు",
                "మోసం",
                "హాస్యం",
                "బాటసారులు"
            ],
            "characters": [
                "శీనయ్య",
                "గోపయ్య"
            ],
            "locations": [
                "పొన్నపల్లి గ్రామం (సత్రం)"
            ],
            "content": "పొన్నపల్లి గ్రామంలోవున్న సత్రానికి, ఒక రాత్రివేళ శీనయ్య, గోపయ్య అనే బాటసారులు వచ్చారు. భోజనాలయ్యాక ఇద్దరూ సత్రం అరుగుమీద పడుకున్నారు. గోపన్నకు కాస్త కునుకుపట్టే సమయంలో శీనయ్య, తన సంచీలోంచి ఏదో తీసి నోట్లో వేసుకుని చప్పరించసాగాడు. గోపయ్య, శీనయ్య చప్పరించేది పోకచెక్క అనుకుని, “పోకచెక్క పలుకా? నాకూ ఒకటివ్వు,” అన్నాడు.\n“పోకచెక్కకాదు, సపోటాగింజలు చప్పరిస్తున్నాను. ఈ ఉదయమే, మా ఇంట్లో ఒక తాళపత్ర గ్రంథం దొరికింది. అందులో సపోటాగింజల్ని ఊసి పారెయ్యకుండా చప్పరిస్తే తెలివితేటలు మహా పెరుగుతాయని రాసివుంది. అందుకే బాగా చప్పరించి, ఆ తర్వాత ఊసి వేస్తాను,” అన్నాడు శీనయ్య.\n“అలాగా! నేను తీర్థయాత్రలకు బయలుదేరాను. ఉన్న తెలివితేటలు మరికాస్త మెరుగైతే, దారిలో తారసపడే మోసగాళ్ళ నుంచి సులువుగా తప్పించుకోవచ్చు. నాకూ ఒక గింజయివ్వు!” అన్నాడు గోపయ్య.\n“ఉచితంగా ఇవ్వడం కుదరదు. నాలుగు రూపాయిలిచ్చి, నాలుగు తీసుకో,” అన్నాడు శీనయ్య.\nగోపయ్య ఒక క్షణం ఆలోచించి, శీనయ్యకు నాలుగు రూపాయిలిచ్చి నాలుగు గింజలు తీసుకుని, అందులో ఒకటి నోట్లో వేసుకుని చప్పరించసాగాడు. అంతలో అతడికి హఠాత్తుగా తను మోసపోయినట్టు అనుమానం కలిగింది.\nఅతడు శీనయ్యకేసి కోపంగా చూస్తూ, \" పచ్చి మోసం! నాలుగు రూపాయలకు నాలుగు సపోటాపళ్ళే కొనొచ్చు! నీ మోసం సంగతి సత్రం యజమానికి చెపుతాను,” అన్నాడు.\n\"ఆహాఁ, చూశావా! పది నిమిషాలైనా గడవకుండానే నీ తెలివితేటలెంతగా పెరిగాయో? ఆశ్చర్యం!'' అంటూ పెద్దగా నవ్వాడు, శీనయ్య.\nఈ జవాబు విన్న గోపయ్యకు, తనకు నిజంగానే తెలివి తేటలు పెరిగాయేమో అన్న శంక కలిగి, మరి మాట్లాడకుండా వూరుకున్నాడు.",
            "book_page_end": 26
        },
        {
            "title": "స్నేహధర్మం",
            "book_page_start": 27,
            "pdf_page_start": 27,
            "pdf_page_end": 30,
            "author": "గంగిశెట్టి శివకుమార్",
            "genre": "నీతి కథ",
            "moral": "స్వార్థం లేని స్నేహమే నిజమైన స్నేహధర్మం. అవసరానికి తోడుగా ఉండటం గొప్ప తృప్తినిస్తుంది.",
            "keywords": [
                "స్నేహం",
                "స్నేహధర్మం",
                "అప్పు",
                "సుశాంతుడు",
                "సుమంతుడు"
            ],
            "characters": [
                "అనంతుడు",
                "అనంతుడి భార్య",
                "సుశాంతుడు",
                "సుశాంతుడి భార్య",
                "సుమంతుడు",
                "రాధ",
                "దుర్యోధనుడు",
                "కర్ణుడు",
                "శ్రీకృష్ణుడు",
                "కుచేలుడు"
            ],
            "locations": [
                "రాజధానీ నగరం",
                "అనంతుడి గ్రామం"
            ],
            "content": "అనుకోకుండా మంచి సంబంధం రావడంతో,అనంతుడికేమీపాలుపోలేదు. అమ్మాయికి ఆ ఏడు పెళ్ళి చేయడం కష్టమే! ఆర్థికంగా ఇబ్బందుల్లోవున్నాడతను. కారణం, గత రెండేళ్ళుగా వర్షాల్లేవు, పంటల్లేవు! అలా అని మంచి సంబంధాన్ని వదులుకోవడానికీ మనసు రావడంలేదు.\nఆలోచనల్లో అతడుంటే, భార్య కలగజేసుకుని, “ఎందుకంత ఆలోచిస్తారు? మీకు రాజధానీ నగరంలో ఇద్దరు మంచి మిత్రులున్నారు గదా. వారు మంచి స్థితిలో కూడా ఉన్నారు. మీరు అడిగారంటే, వాళ్ళు కాదనే ప్రసక్తి వుండదు. మన అవసరానికి కావలసింది పదివేల వరహాలు. వర్షాలు పడి పంట చేతికిరాగానే, వారివద్ద తీసుకున్నది తిరిగి తీర్చేయవచ్చు,” అన్నది.\nభార్య మాటలు అనంతుడికి నచ్చాయి. కాని ఏదో మొహమాటం వెనక్కు లాగింది. సుశాంతుడు, సుమంతుడు, తను బాల్య మిత్రులు. చిన్ననాటి నుంచి ఒకరంటే మరొకరికి ప్రాణం. చదువయ్యాక సుశాంతుడు తండ్రి ఇచ్చి పోయిన వ్యాపారాన్ని నగరంలో కొనసాగిస్తున్నాడు. సుమంతుడు రాజు కొలువులో ఉద్యోగంలో కుదిరి అంచెలంచెలుగా ఎదిగాడు. అయినా, తనెప్పుడూ వారిని ఏదీ కోరింది లేదు. ఇన్నేళ్ళుగా స్నేహం మాత్రం చెక్కుచెదరలేదు.\nతటపటాయిస్తున్న అనంతుడితో భార్య, “ఏదో తప్పు చేస్తున్నట్లు బాధపడుతున్నారు మీరు. అవసరానికి అప్పు చేయటం నేరం కాదు. అందులోనూ వారు మీ ఇబ్బందిని, తమ ఇబ్బందిగా భావించే మంచి మనసు గలవారు. అందులో ఎటువంటి సందేహం లేదు!\" అన్నది.\nఆ మాటలతో అనంతుడు, స్థిరమైన అభిప్రాయానికి వచ్చాడు. ఆ రోజు మధ్యాహ్నమే బయల్దేరి నగరానికి చేరి, సుమంతుడింటికి వెళ్ళాడు. కొలువు నుంచి వచ్చిన సుమంతుడు మిత్రుడి రాకకు చాలా సంతోషించాడు. కుశల ప్రశ్నలూ అవీ అయ్యాక అనంతుడు, తను వచ్చిన పని గురించి మెల్లగా చెప్పాడు.\nసుమంతుడు నొచ్చుకుంటూ, \"నీకవసరమైన పదివేల మొత్తం, ఏమంత పెద్దది కాదు. అందులోనూ నీ అవసరం కూడా చిన్నది కాదు. కానీ వచ్చిన చిక్కల్లా ఏమంటే, నేను ఎన్నాళ్ళుగానో అనుకుంటూ వస్తున్న, కొత్త ఇల్లు కట్టుకోవడం అనే పని, ఈ ఏడు చేద్దా మనుకుంటున్నాను. తాతల నాటి ఆ పాత ఇల్లు స్థానే కొత్త ఇల్లు కట్టదలచాను. ఆ పని లేకపోతే నీకు డబ్బు సర్దడం పెద్ద సమస్య కాదు. అలా అని అమ్మాయి పెళ్ళి నువ్వు వాయిదా వేయనవసరంలేదు. మనసుశాంతుడున్నాడుగదా, వెళ్ళి అడుగు, తప్పక సర్దగలడు. నాకానమ్మకంవుంది,” అన్నాడు.\nఅనంతుడు అక్కడి నుంచి బయలుదేరి సుశాంతుడి ఇంటికి వెళ్ళాడు. సుశాంతుడి భార్య, “రండి, అన్నయ్యా!\" అంటూ ఆహ్వానించి మర్యాదలు చేసింది. కొట్టు కట్టేసి ఇంటికి వచ్చిన సుశాంతుడు, మిత్రుణ్ణి చూడగానే కౌగలించుకుని యోగక్షేమాలడిగాడు.మిత్రులిద్దరూ కబుర్లు చెప్పుకుంటూ భోంచేశారు. తర్వాత అనంతుడు, సుశాంతుడితో తను వచ్చిన విషయం, సుమంతుణ్ణి కలిసిన సంగతీ, ఆ విషయంలో అతడికున్న ఇబ్బందీ- అన్నీ వివరంగా చెప్పాడు.\nఅంతా విన్న సుశాంతుడు, బాధపడుతున్నట్టు మొహం పెట్టి, “ఎప్పుడూ ఏదీ అడగని నువ్వు, ఇవాళ అవసరమై వస్తే, సహాయపడలేకున్నానే అనిబాధగా వుంది,” అన్నాడు.\n“సరే, ఇంతకూ ఆ పదివేలూ సర్దడంలో నీకొచ్చిన ఇబ్బందేమిటి?” అని అడిగాడు అనంతుడు ఆతృతగా.\n“మా తండ్రి ఇచ్చి పోయిన వ్యాపారమే ఇంతకాలం చేస్తూ వచ్చాను. ఎందుకో ఈ మధ్య సముద్రవ్యాపారం చేసి కోట్లు గడించాలన్న కోరిక ఎక్కువైంది నాలో. ఆ దిశగా ప్రయత్నాలు ప్రారంభించాను. సముద్ర వ్యాపారమంటే పెట్టుబడులు దండిగా కావాలి గదా! లాభాలూ ఆ స్థాయిలోనే వుంటాయనుకో. ఆ వ్యాపారం కోసం, నాదగ్గరున్న ధనమంతా కేటాయించాను, అదీ సంగతి! సరే, పొద్దుపోయింది, పడుకో. పొద్దున్నే మాట్లాడుకోవచ్చు,” అంటూ సుశాంతుడు తన గదిలోకి వెళ్ళాడు.\nఆ సమయంలో, సుశాంతుడి పదేళ్ళ కూతురు రాధ, తను సాయంకాలం విష్ణాలయంలో విని వచ్చిన పురాణ కాలక్షేపం గురించి తల్లితో మాట్లాడుతున్నది.\n“నువ్వూ, నాన్నా ఎప్పుడైనా పురాణ కాలక్షేపాలు వినడానికి వెళ్ళారా?\" అని అడిగింది రాధ.\n“వెళ్ళకేం, నీ వయసంత చిన్నవాళ్ళుగా వున్నప్పుడూ, ఆ తర్వాత తీరిక సమయాల్లో కూడా వెళ్ళాం,” అన్నది తల్లి.\n“అలాగా! నాకు పురాణం శాస్త్రులు గారు చెప్పింది, అంతగా తెలియలేదు. కళ్లుడికి, దుర్యోధనుడు బాగా సాయం చేశాడు. కుచేలుడికి, శ్రీకృష్ణుడూ చాలా డబ్బిచ్చి సాయపడ్డాడు. ఇద్దరిలో ఎవరి సాయం గొప్పది?” అని అడిగింది రాధ.\n“ఈ ప్రశ్న మీ నాన్న నడుగు. ఆయన పురాణ కథలూ అవీ నాకన్న ఎక్కువ చదివాడు, విన్నాడు,\" అన్నది సుశాంతుడి భార్య.\nకూతురు తనను అడగబోయేంతలో సుశాంతుడు, \"తల్లీ! మీ అమ్మ చెప్పేది ఏనాటి మాట! వ్యాపారం, లాభాలు, మరింత లాభాలు తప్ప – మిగతా విషయాలన్నీ మరిచిపోయాను. మీ అమ్మ నీ సందేహాన్ని ఎలా తీరుస్తుందో నాకూ వినాలనివున్నది,” అంటూ భార్యకేసి చూశాడు.\nసుశాంతుడి భార్య, భర్తక్తేసి ఒకసారి తలతిప్పి చూసి, “నిజంగా వినాలనివున్నదా?” అని కూతురును దగ్గరకు తీసుకుని, “నీ సందేహాన్ని ఏపాటి తీర్చగలనో, నాకు తెలియదు. ప్రపంచంలో అన్నిటికంటే గొప్పది, వాళ్ళ వాళ్ళ ఆలోచనా, అవసరాలను బట్టి కొందరు ధనం అనీ, కీర్తీ, ప్రతిష్ఠా, పలుకుబడీ అనీ అనుకుంటూంటారు. నాకు మటుకు అన్నిటికన్నా స్నేహం గొప్పదనిపిస్తుంది. కర్ణుడిపట్ల దుర్యోధనుడి స్నేహంలో పూర్తి స్వార్థం వున్నది. అతణ్ణి తన శత్రువైన అర్జునిడికి సాటి అని నమ్మి, అంగరాజుగా పట్టాభిషేకం చేశాడు. ఇక శ్రీకృష్ణుడు, కుచేలుడికి చేసిన సాయంలో ఆవగింజంత అయినా స్వార్థం లేదు. కుచేలుడు తనకు తానై అడగకుండానే, శ్రీకృష్ణుడు అతడికి ధనం, గొప్ప భవనాలూ, దాసదాసీ జనాన్నిచ్చి, తన స్నేహా నికి వన్నె తెచ్చుకున్నాడు!\" అన్నది.\nరాధ చప్పట్లు చరిచి, \"నాన్నా, అమ్మ చెప్పింది నిజమా? నా సందేహం తీరిపోయిందా?” అని అడిగింది.\n“నీ సందేహం తీరిపోయిందోలేదో నీకు తెలియాలి? నేను కొన్నేళ్ళుగా కోట్లకు పడగలెత్తాలనే ఆలోచనల్లో తలమునకలవుతూ, ఈ క్షణం వరకూ అన్ని ధర్మసందేహాలకూ అతీతంగా బతికాను. ఇప్పుడు నాలోనూ ఒక ధర్మసందేహం తలెత్తింది. దానికి జవాబు మీ అమ్మ మాటలతో తీరిపోయింది,” అన్నాడు సుశాంతుడు.\nఆ మర్నాడు ఉదయం సుశాంతుడు, అనంతుడితో ఫలహారం చేస్తూ, “నా సముద్ర వ్యాపార ప్రయత్నం కొంతకాలం అలా వుంచినా మునిగిపోయేదేం లేదు. అందుకోసమని చాలాపెద్దమొత్తమే దాచాను. అందులో నుంచి పదివేల వరహాలుకాదు, ఇరవైవేల వరహాలు తీసుకుపో. మీ అమ్మాయి పెళ్ళి మాత్రం ఎలాంటి లోటూ రాకుండా జరిపించు,” అన్నాడు.\nఅనంతుడు తనకు పదివేలు చాలని చెప్పి, డబ్బు తీసుకుని సుమంతుడి వద్దకు తిరిగి వచ్చి, జరిగింది చెప్పాడు. అంతా విన్న సుమంతుడు కాస్త తలవంచుకుని, “సుశాంతుడి కొచ్చిన ఆలోచన నాకు రాలేదు. నేను కూడా కొత్త ఇల్లు కట్టే ఆలోచన పై ఏడాదికి వాయిదా వేసుకునివుంటే, వచ్చే నష్టం ఏమీ వుండేదికాదు. స్నేహితుడికి తోడ్పడ్డానన్న తృప్తి ఉండేది!\" అన్నాడు.\n\"సుమంతా! నువ్వు ఇప్పుడన్న ఆ ఒక్క మాట, సుశాంతుడిచ్చిన పదివేలవరహాలూ పుచ్చుకునేటప్పుడు కలిగించినంత ఆనందం కలిగిస్తున్నది. ఇక వెళ్ళి వస్తా!\" అంటూ, అనంతుడు సంతోషంగా తన గ్రామానికి బయల్దేరాడు.",
            "book_page_end": 30
        },
        {
            "title": "పర్యావరణ దినోత్సవ ప్రత్యేకం!",
            "book_page_start": 31,
            "pdf_page_start": 31,
            "pdf_page_end": 34,
            "author": "జి. విద్య",
            "genre": "సామాజిక అవగాహన",
            "moral": "పర్యావరణ పరిరక్షణ కేవలం ప్రభుత్వానికో లేదా సదస్సులకో పరిమితం కాదు, ప్రతి పౌరుడూ తన వంతు బాధ్యత వహించాలి.",
            "keywords": [
                "కాలుష్యం",
                "ఢిల్లీ",
                "సిద్ధార్థ",
                "ఆపరేషన్ బ్యూటి ఫుల్",
                "పచ్చదనం"
            ],
            "characters": [
                "సిద్ధార్థ",
                "సిద్ధార్థ తల్లి",
                "సిద్ధార్థ తండ్రి",
                "రావు భార్య",
                "అరుణ్",
                "కిరణ్",
                "దీపక్",
                "చందర్"
            ],
            "locations": [
                "ఢిల్లీ (పద్ పద్ గంజ్ కాలనీ)",
                "అమెరికా",
                "థాయ్లాండ్"
            ],
            "content": "లుగా మూగుతూన్న ఈగలు!\nసిద్ధార్థ వచ్చిన విషయం తెలిసి ఇంటి నుంచి వెలుపలికి వచ్చిన ఎదురింటి రావు భార్య, సిద్ధార్థను పలకరించాక, పనిలోపనిగా తన వెంట తెచ్చిన చెత్తను ఇంటి ముందున్న చెత్తకుండీ పక్కన పడవేసి మరీ వెళ్ళింది . ఆ దృశ్యం చూసిన సిద్ధార్థకు డోకు వచ్చినంత పనయింది.\nసూర్యుడు ఉదయించినప్పటికీ, పొగమంచు కారణంగా కనిపించడంలేదు. ఇళ్ళన్నీ పాతబడి నట్టు కళాహీనంగా కనిపించాయి.\nఈ మార్పులను అతడు భరించలేకపోయాడు. కొంతసేపటికి అతడికి విపరీతంగా తుమ్ములు రాసాగాయి. “గాలిలో దుమ్ము భరించలేకుండా ఉన్నాను,” అన్నాడు సిద్ధార్థ. \"నాలుగురోజుల్లో అంతా సర్దుకుపోతుందిలే,” అన్నారు తల్లి దండ్రులు నవ్వుతూ.\nతల్లి తనకు భోజనం వడ్డించేప్పుడు ఆమె చేతుల మీద ఏవో మచ్చలు కనిపించాయి. ఏమిటని అడిగాడు సిద్ధార్థ. “అలర్జీ! ఇలాంటి వన్నీ ఢిల్లీలో స్త్రీలకు సర్వసాధారణం బాబూ,” అని తేలిగ్గా కొట్టి పారేసింది తల్లి.\nఆ రాత్రి విచారంతో పడుకున్నాడు సిద్ధార్థ. అర్ధరాత్రి సమయంలో హఠాత్తుగా చప్పుడు కావడంతో ఉలిక్కిపడి లేచాడు. తండ్రి గదిలో లైటు వెలుగుతోంది. సిద్ధార్థ వెళ్ళి చూశాడు. తండ్రి ఊపిరి పీల్చుకోవడానికి ఆయాస పడుతున్నాడు. అమ్మ ఏవో మాత్రలు ఇచ్చి పరిచర్యలు చేస్తూ, “ఇది మామూలే! కాస్పేపటికి సర్దుకుంటుంది. నువ్వెళ్ళి పడుకో, బాబూ,” అన్నది.\nఉదయం టిఫిన్ చేస్తూ సిద్ధార్థ తల్లిదండ్రులతో, “చదువు పూర్తికాగానే అమెరికాలోని ఒక సాఫ్ట్వేర్ కంపెనీలో ఉద్యోగం ఇస్తామన్నారు. అయినా, దేశాభిమానం కొద్దీ వద్దని వచ్చేశాను. అయితే, ఇక్కడి పరిస్థితులు చూస్తూంటే ఈ మురికిలో బతకలేననుకుంటున్నాను. మీరేం అనుకోకపోతే అమెరికా వెళ్ళిపోతాను,”అన్నాడు.\nఆ మాట విని తల్లిదండ్రులు దిగ్భ్రాంతి చెందారు. “ఆఖరి రోజుల్లో నువ్వు మాతో ఉంటే అదే చాలు. ఆలోచించి చూడు బాబూ!” అన్నది తల్లి కొంగుతో కళ్ళు తడుచుకుంటూ.\n'అది సరే నమ్మా. అయినా ఇంటి చుట్టూ ఈ చెత్త దిబ్బలేంటి? రాత్రి నాన్నకు హఠాత్తుగా ఉబ్బసం ఎందుకు వచ్చిందో తెలుసా? శుభ్రమైన గాలి లేక. నా చిన్నప్పుడు మన కాలనీలో ఎన్ని చెట్లుండేవి? అవన్నీ ఇప్పుడేమయ్యాయి? మీ చేతి మీది మచ్చలు ఎందుకు వచ్చాయి. ఈ కాలుష్యం వల్లే. ఇన్ని బాధలు అనుభవిస్తూకూడా వాటిని గురించి పట్టించుకోకపోతే ఎలా? 'గ్రీన్ హౌస్ ఎఫెక్ట్' 'గ్లోబల్ వార్మింగ్' మొదలైన విషయాలన్నీ సదస్సులకూ, సమావేశాలకూ పరిమితమైపోవలసిందేనా? వాతా వరణ కాలుష్య నివారణకు మనలో ప్రతి ఒక్కరూ మనవంతు కర్తవ్యాన్ని నిర్వర్తించాలి కదా!\" అన్నాడు సిద్ధార్థ ఆవేశంతో.\n'నువ్వు చెప్పేవి వినడానికి బాగానే ఉన్నాయి బాబూ. అయినా వాటిని ఆచరణలో పెట్టడం కష్టం. అంతెందుకు? మన ఇంటి ముందు చెత్త పడేయవద్దని, రావుగారి భార్యకు వందసార్లు చెప్పాం. వినిపించుకుంటే కదా?” అన్నాడు తండ్రి.\nమార్పు తీసుకురావడం అసాధ్యం అన్న దానితో సిద్ధార్థ ఏకీభవించలేకపోయాడు. తానే నడుం బిగించి స్వయంగా కార్యరంగంలోకి దిగాలని నిర్ణయించాడు. ఒక రకమైన జీవితానికి అలవాటు పడిన పెద్దలను మార్చడం సులభం కాదు గనక, అతడి దృష్టి పిల్లల మీదికి మళ్ళింది.\nఆ రోజు సాయంకాలం ఇంటికి కాస్త దూరంలో వున్న ఖాళీ స్థలంలో ఓ పదిమంది పిల్లలు ఆడుకోవడం చూడగానే అతడి మనసులో మెరుపులా ఒక ఆలోచన తోచింది. అతడు వాళ్ళ దగ్గరికి వెళ్ళి కొన్ని చాక్లెట్లు ఇచ్చాడు. వాటిని తీసుకుంటూ ఒక కుర్రవాడు, “ఇవి అమెరికా చాక్లెట్లా అంకుల్?\" అని అడిగాడు.\n\"అవును, బాబూ,” అన్నాడు సిద్ధార్థ.\n“అమెరికా చాలా అందంగా ఉంటుందా అంకుల్?\" అని అడిగాడు కిరణ్ అనే ఇంకో కుర్రాడు. “అవును. అందంగా ఉంటుంది!” జవాబిచ్చాడు సిద్ధార్థ.\n“మీరు మళ్ళీ అమెరికా వెళ్ళిపోతారు కదూ? ఇండియా డర్టీ ప్లేస్. అంతేనా?” అన్నాడు కిరణ్.\n\"లేదు. నేను అమెరికాకు తిరిగివెళ్ళడం లేదు. ఇండియాను అమెరికాగా మార్చబోతాను,” అన్నాడు సిద్ధార్థ దృఢమైన కంఠస్వరంతో.\n'ఎలా మార్చగలవు?” అని అడిగాడు అందరిలోకీ చిన్నవాడైన అరుణ్.\n\"మార్చడం చాలా సులభం!\" అని ఒక్క నిమిషం అందరికేసి నవ్వుతూ చూసి, “అయితే, నేనొక్కణ్ణి ఒంటరిగా మార్చలేను. మీ అందరి సహకారం కావాలి,” అన్నాడు సిద్ధార్థ.\nపిల్లలు ఆనందంతో ఎగిరి గంతేశారు. ఇంత వరకు వాళ్ళ సాయం అడిగిన వాళ్ళు ఎవరూ లేరు. పద్మాద్ గంజా కాలనీని శుభ్రపరచి అందంగా తీర్చిదిద్దాలని నిర్ణయించారు. దానికి 'ఆపరేషన్ బ్యూటి ఫుల్' అని ముద్దు పేరు కూడా పెట్టారు.\nరోజూ సాయంకాలం స్కూలు ముగియగానే పిల్లలు సిద్ధార్థ దగ్గరికి వెళ్ళేవారు. మొదట చెట్ల మొక్కలు తెచ్చి వీధులలో, కాలనీ చుట్టూ నాటారు. వంతుల వారీగా నీళ్ళు పట్టడం ప్రారంభించారు. ఆ తరవాత తలా కొంత డబ్బులు వేసుకుని, చీపురు కట్టలూ, తట్టలూ, బుట్టలూ కొన్నారు. సాయంకాలాలలో రోజూ కాలనీని శుభ్రంగా ఊడ్చేవారు. గోతులు తవ్వి, చెత్తా చెదారం అందులో పడవేసి పూడ్చి ఎరువులు తయారు చేసే పద్ధతిని సిద్ధార్థ వాళ్ళకు నేర్పాడు.\nమూడు నెలలలో కాలనీ రూపమే మారిపోయింది. ఎక్కడ చూసినా పచ్చదనం- పరిశుభ్రత వెల్లివిరిసింది. రావు భార్యలాంటి వాళ్ళు వీధిలో చెత్త వేయడానికి సిగ్గుపడ్డారు.పిల్లలను చూసి,కాలనీలో కొందరు స్త్రీలు తామే మొక్కలు నాటి పెంచసాగారు. ఇంటి ముందు చాలినంత చోటులేని వారు తొట్టెలలో పూలమొక్కలు పెంచసాగారు.\nమరి కొందరి డాబాఇళ్ళ మీద రూఫ్ గార్డెన్లు తయారయ్యాయి.\nఅనుకున్నది సాధించినందుకు సిద్ధార్థ ఆనందించాడు. కార్లు వదిలి సైకిళ్ళలో స్కూళ్ళకు వెళ్ళడం మంచిదని పిల్లలకు సలహా ఇచ్చాడు. అలా చేస్తే వాయు కాలుష్యం తగ్గడంతోపాటు పెట్రోలుకూడా పొదుపు చేయవచ్చని చెప్పాడు.\nఆరు నెలలయింది. సిద్ధార్థ ఢిల్లీలోనే మంచి ఉద్యోగం చూసుకుని, తల్లిదండ్రులకు సంతోషం కలిగించాడు.\nమిత్రుల పర్యావరణ పరిరక్షణ కార్యక్రమం మాత్రం అంతటితో ఆగిపోలేదు. రోజూ కొత్త కొత్త తీర్మానాలతో పథకం ముందుకు సాగుతూనే ఉంది. పర్యావరణ పరిరక్షణకు హాని కలిగించే పాలిథీన్, ప్లాస్టిక్ క్యారీ బ్యాగులు ఉపయోగించ కూడదని ఇటీవల ఒక నిర్ణయం తీసుకున్నారు.\nఇప్పుడు కూడా మీరు పద్ పద్ గంజ్ కాలనీకి వెళితే - అరుణ్, కిరణ్, దీపక్, చందర్ మిత్రులు షాపింగ్కు వెళ్ళేటప్పుడు గుడ్డ సంచులనూ, జ్యూట్ బ్యాగులనూ మాత్రమే తీసుకు వెళ్ళడం చూడవచ్చు!",
            "book_page_end": 34
        },
        {
            "title": "ఏరు మళ్ళీ పారుతోంది!",
            "book_page_start": 35,
            "pdf_page_start": 35,
            "pdf_page_end": 38,
            "author": "సుకేశిని",
            "genre": "సామాజిక అవగాహన",
            "moral": "అభివృద్ధి పేరిట పర్యావరణాన్ని నాశనం చేయకూడదు. కాలుష్యం వల్ల వచ్చే నష్టం ముందు డబ్బు ముఖ్యం కాదు.",
            "keywords": [
                "జల కాలుష్యం",
                "పర్యావరణ రక్షణ",
                "ఫ్యాక్టరీ",
                "డా. సుందరం",
                "వినయ్"
            ],
            "characters": [
                "వినయ్",
                "రాము (కుక్కపిల్ల)",
                "డాక్టర్ సుందరం",
                "రాజశేఖరం",
                "వినయ్ తల్లిదండ్రులు",
                "పర్యావరణ రక్షణా సమితి సభ్యులు"
            ],
            "locations": [
                "గ్రామం",
                "ఏటిగట్టు",
                "జంతువైద్యశాల"
            ],
            "content": "వినయ్ తన బుల్లి కాళ్ళ సత్తువకొద్దీ పరిగెత్తుతున్నాడు. ఎదురుగా వస్తూన్న వాళ్ళకు ఢీకొనగలమన్న భయంకూడా లేకుండా పరిగెత్తసాగాడు. హఠాత్తుగా సొమ్మసిల్లి పడిపోయిన తన కుక్కపిల్ల రామును రెండు చేతులతో ఎత్తుకుని, పరిగెత్తుతున్నాడు. “ఎందుకిలా జరిగింది?” అన్న బాధతో వాడిమనసు విలవిలలాడుతోంది. వాడికళ్ళనుంచిధారలుధారలుగాకన్నీళ్ళుకారుతున్నాయి.\nకొంతసేపటికి జంతువైద్యశాలను చేరుకున్నాడు. “నాకుక్కపిల్ల రాము డాక్టర్! నేనూ, అదీ గ్రౌండ్లో ఆడుకుంటున్నాం. ఉన్నట్టుండి కళ్ళు మూసుకుని పడిపోయింది. నోటి నుంచి నురగ. ఏమైందో చూడండి డాక్టర్. రామును కాపా వండి డాక్టర్, \"అన్నాడు రొప్పుతూ. వాడికి కన్నీళ్ళు ఆగడంలేదు.\n“ఏడవకు వినయ్. కుక్కపిల్లకు తినడానికి ఏమిచ్చావు? ఏం తాగింది?” అంటూ డాక్టర్ సుందరం కుక్కపిల్లను మేజా మీద పడుకోబెట్టి పరీక్షించి, “దీనికి విషప్రయోగం జరిగినట్టుంది! అన్నాడు.\n'విషమా? దీనికెవరు విషం పెడతారు? అదంటే అందరికీ ఇష్టమే!\" అంటూ వినయ్ కొంతసేపు ఆగి, “ఏటిగట్టున ఆడుకుంటూండగా అది ఒకసారి వెళ్ళి ఏట్లో నీళ్ళు తాగి వచ్చింది. అంతే!\" అన్నాడు వినయ్.\n\"అలాగా! అంటే మన ఏటినీళ్ళే దీనికి విషంగా పరిణమించాయి,” అన్నాడు డాక్టర్.\nఆ తరవాత విషం పోగొట్టడానికి మందులూ, సూది మందులూ ఇచ్చాడు గాని, ప్రయోజనం లేకపోయింది. కుక్కపిల్ల చచ్చిపోయింది. వినయ్ బావురుమన్నాడు. కలుషితమైన ఆ ఏటినీరు మరెందరి ప్రాణాలు తీయనుందో అన్న బాధతో డాక్టర్ గుండె బరువెక్కసాగింది. ఆయన ఆలోచనలు గతం కేసి పయనించాయి.\nదాదాపు పదేళ్ళ క్రితం గ్రామ సమీపంలో బనియన్లు తయారు చేసే ఫ్యాక్టరీ ఒకటి స్థాపించాలన్న పథకం వచ్చింది. అయితే, డా. సుందరం దానిని అప్పుడే గట్టిగా వ్యతిరేకించాడు. కొందరు యువకులను కలుపుకుని 'పర్యావరణ రక్షణా సమితి' ఏర్పాటు చేశాడు. ఫ్యాక్టరీ వస్తే ఉత్పన్నమయ్యే సమస్యలను గురించి గ్రామ ప్రజలకు తెలియజేయడానికి ప్రయత్నించాడు. అయితే, దానిని ఎవ్వరూ అంతగా పట్టించుకోలేదు. రాజకీయంగా పలుకుబడి గల ధనికుడు రాజశేఖరం ఆ ఫ్యాక్టరీ యజమాని కావడంతో ఎవరూ ఆయనకేసి వేలెత్తి చూపలేక పోయారు.\nరైతులందరూ తమ పొలాలను ఫ్యాక్టరీ యజమానులకు మౌనంగా అప్పగించడం చూసి డాక్టర్ విస్మయం చెందాడు. కొందరైతే తమ పొలాలకు వాళ్ళిచ్చిన పెద్ద మొత్తాలను చూసి, మురిసిపోయారు. చాలామంది రైతులు వ్యవసాయాన్ని వదిలిపెట్టి ఫ్యాక్టరీలో ఉద్యోగులుగా చేరిపోయారు. భూతాల్లాంటి యంత్రాలు వచ్చాయి. చెట్లు నరకబడ్డాయి. ఎత్తుపల్లాలు చదును చేయబడింది. ఫ్యాక్టరీతోపాటు అక్కడ పనిచేసేవారికి ఇళ్ళు నిర్మించవలసివచ్చింది. పైరు పండే భూములు ఇళ్ళ స్థలాలయ్యాయి. గ్రామం రూపురేఖలు పోల్చుకోలేనంతగా మారిపోయాయి!\nఎటుతిరిగినా పచ్చటి చెట్లతో, పక్షుల కిలకిలా రావాలతో ఏటిగట్టు ఎంతో ఆహ్లాదకరంగా ఉండేది. ఏట్లో కావలసినన్ని చేపలు దొరికేవి. ఆ గ్రామానికే కాదు; చుట్టుపక్కల పదీ పదిహేను గ్రామాలకు తాగు నీరు, సాగు నీరు రెండింటికీ ఆ ఏరు ఒక్కటే ఆధారం. అయితే, ఫ్యాక్టరీ పని చేయడంమొదలు పెట్టాక అక్కడి పరిస్థితులు పూర్తిగా తారు మారయ్యాయి.\nఫ్యాక్టరీ నుంచి కలుషిత మిగులు జలాలు ఏట్లో కలిసేవి. క్రమంగా చేపలు తగ్గి పోయాయి. అక్కడక్కడా పక్షులు చచ్చిపడి కనిపించాయి. పంటల దిగుబడి తగ్గు ముఖం పట్టింది. ఇటీవలి కాలంలో జనంలో ఉబ్బసం లాంటి శ్వాసకోశ వ్యాధులూ, ఉదర వ్యాధులూ ఎక్కువయ్యాయి. ఏటి నీళ్ళే స్నానానికి వాడడం వల్ల గజ్జి, తామర వంటి చర్మవ్యాధులూ, కళ్ళ మంటలూ ఎక్కువయ్యాయి. అయితే, తమ బాధలన్నిటికీ మూలకారణం ఫ్యాక్టరీనుంచి వెలువడే కలుషిత జలాలే అని ప్రజలు గ్రహించలేక పోయారు. దుర్భర జీవనపోరాటానికి నాలుగు డబ్బులుంటే చాలు అన్న అభిప్రాయమే వాళ్ళ మనసుల్లో నాటుకుపోయింది.\nఅసలు విషయం గురించి గ్రామప్రజలకు వివరించడానికి డా. సుందరం తన మిత్రులతో కలిసి ప్రయత్నించాడుగాని, ఫలితం లేకపోయింది. ఇవాళ వినయ్ కుక్కపిల్ల కలుషిత జలం తాగి ప్రాణాలు పోగొట్టుకున్నది. జలకాలుష్య ప్రమాదాన్ని రాజశేఖరం దృష్టికి తీసుకురావడానికి ఇదే సరైన సమయం అని డాక్టర్ భావించాడు. ఎందుకంటే రాజశేఖరంగారబ్బాయే వినయ్. తన బిడ్డే బాధితుడు గనక, ఆయన ఈ విషయాన్ని సరైన కోణం నుంచి అర్థం చేసుకునే అవకాశం ఉందని డాక్టర్ ఆశించాడు.\nఆయన తన పథకం గురించి మిత్రులకు చెప్పాడు. అందరూ కలిసి దానిని గురించి వివరంగా చర్చించారు. ఫ్యాక్టరీ నుంచి వెలువడే కలుషిత మిగులు జలాలను ఏట్లోకి వదలకుండా వాటిని శుద్ధీకరించి మళ్ళీఫ్యాక్టరీలో ఉపయోగించే పద్ధతిని చేపట్టమని రాజశేఖరానికి చెప్పి, ఒప్పించాలనుకున్నారు.\nవాళ్ళు రాజశేఖరం ఇంటికి వెళ్ళారు. గుమ్మంలో సోఫాలో చుట్టచుట్టుకుని పడుకుని వినయ్ ఏడుస్తున్నాడు. రాజశేఖరం పక్కనకూర్చుని కొడుకును ఓదార్చడానికి ప్రయత్నిస్తున్నాడు. డాక్టర్నూ, ఆయనతో వచ్చిన మిత్రులనూ చూడగానే వినయ్ ఏడుపు ఠక్కున ఆపి, లేచి లోపలికి వెళ్ళాడు. రాజశేఖరం వాళ్ళను ఏమిటి అన్నట్టు చూశాడు.\nడాక్టర్ ఆయన దగ్గరికి వెళ్ళి, “ఈ రోజు మీ బాబు కుక్కపిల్లకు పట్టిన గతి, రేపు మరో జంతువుకో, మనిషికో పట్టాలని మీరు కోరుకుంటున్నారా?” అని అడిగాడు.\nరాజశేఖరానికి ఆ మాట చెంపదెబ్బలా తగిలింది. ఒక్క నిమిషం మౌనం తరవాత, అందరినీ లోపలికి పిలిచి, కూర్చోమన్నాడు.\nఫ్యాక్టరీ నుంచి వెలువడే కలుషిత మిగులు జలాలు ఏటినీళ్ళను ఎలా విషతుల్యం చేస్తు న్నదీ, దానివల్ల ప్రజలు అనుభవిస్తూన్న బాధలూ రాజశేఖరానికి, డాక్టర్ ఒక్కొక్కటిగా వివరించాడు.\nలోపలినుంచి ఆ మాటలు విన్న వినయ్ బాణంలా బయటికి దూసుకువచ్చి తండ్రిని చూస్తూ, “నువ్వే నా రామును చంపేశావు. నువ్వు హంతకుడివి! నాకు నా రాము కావాలి! ఇప్పుడే రాము కావాలి!” అంటూ బిగ్గరగా ఏడ్వసాగాడు.\nఅందరూ అతడి కేసి జాలిగా చూడసాగారు.\n“నీపై ఎంతో ప్రేమతో నీ కాళ్ళను చుట్టి చుట్టి వచ్చిన కుక్కపిల్లను చంపేశావు. నువ్వు హంతకుడివైపోయావు! ఎప్పుడో ఒకప్పుడు నన్నుకూడా చంపగలవు!” అన్నాడు వినయ్ తండ్రితో.\nడాక్టర్ నెమ్మదిగా వినయ్ ని సమీపించి, మెల్లగా పట్టుకుని, “వినయ్, ఈ విషయంలో మీనాన్నను మాత్రం నిందించడం తప్పు. ఆయన కావాలని ఈ పని చేయలేదు. ఆయన తప్పకుండాతన పొరబాటును సరిదిద్దుకోగలడని నేను విశ్వసిస్తున్నాను,” అన్నాడు.\nజరుగుతూన్నవన్నీ చూస్తూంటే రాజశేఖ రంలో అంతర్మథనం ఆరంభమయింది. ఇన్నాళ్ళు ఏ కొందరో చాటుమాటుగా తనను తిట్టుకునేవాళ్ళు. ఇప్పుడేమో కన్నబిడ్డే తనను హంతకుడని పదిమందిలో నిందిస్తున్నాడు.\nరాజశేఖరం తన మార్గం మార్చుకోవాలన్న నిర్ణయానికి వచ్చాడు. డా. సుందరం, అతని మిత్రులు ఇచ్చిన సలహాలను తప్పక పాటిస్తానని వాళ్ళకు మాట ఇచ్చాడు. ఆయన కళ్ళల్లో డాక్టర్కి దృఢనిర్ణయం కనిపించింది.\nనిర్జీవమైన ఏటికి మళ్ళీ ప్రాణం వస్తుందనీ; స్వచ్ఛమైన గాలికీ, నిర్మలమైన నీటికీ గ్రామ ప్రజలకు ఇబ్బంది ఉండదనీ డాక్టర్ గట్టిగా విశ్వసించాడు. ఆయన కళ్ళు ఆనందంతో మెరిశాయి!",
            "book_page_end": 38
        },
        {
            "title": "మూడుముక్కల మంత్రం",
            "book_page_start": 39,
            "pdf_page_start": 39,
            "pdf_page_end": 41,
            "author": "మాచిరాజు కామేశ్వరరావు",
            "genre": "హాస్యం",
            "moral": "ఇతరులకు హాని తలపెట్టేవారికి వారి కష్టమే తిరిగి తగులుతుంది.",
            "keywords": [
                "పిశాచాలు",
                "మంత్రం",
                "పెళ్ళి",
                "మూడు ముక్కల మంత్రం",
                "హాస్యం"
            ],
            "characters": [
                "పిల్లి పిశాచం",
                "పెసర పిశాచం",
                "పెళ్ళికూతురు",
                "పెళ్ళికూతురు తల్లిదండ్రులు",
                "పెళ్ళికొడుకు",
                "అవ్వ"
            ],
            "locations": [
                "వల్లభాపుర గ్రామం",
                "చింతతోపు",
                "శ్మశానం"
            ],
            "content": "వల్లభాపుర గ్రామానికి అల్లంత దూరంలో వున్న పాతకాలపు చింతతోపులోని, చెట్టుమీద మరుగుజ్జు పిశాచం ఒకటి నివాసం ఏర్పరచు కున్నది. దాని పక్కనేవున్న శ్మశానంలోని పిశాచాలు, “ఛీఛీ! నువ్వొట్టి అల్లరిపోతువు. నీ ముఖం చూడడమే రోత. మా బోటివాళ్ళ మధ్య వుండతగవు!\" అంటూ సంవత్సరం కిందట తరిమేశాయి.\nఒకనాటి అర్ధరాత్రివేళ, దానికన్నా పొట్టిగా వున్న మరొక మరుగుజ్జు పిశాచం చింత తోపులోకి వచ్చి మరుగుజ్జు పిశాచాన్ని చూసి ఆనందంతో, \"ఇవ్వాళ అమావాస్య, ఆది వారం, ఆపైన అర్ధరాత్రి - ఆహాహా!” అంటూ, దాని పక్కన చేరి, “మనిద్దరం కలిసి జట్టుగా వుందాం. నా పేరు పిలిపిశాచం, మరి నీ పేరేమిటి?” అని అడిగింది.\nతనకు చక్కని తోడు దొరికినందుకు సంతోషంతో పొంగిపోతూ, “నా పేరు పెసర పిశాచం! మనిద్దరం కలిశామంటే ఒకటే సందడి. సరేనా!” అన్నది పెసరపిశాచం.ఆ రోజు మొదలు పిల్లి-పెసర పిశాచాలు రెండూ, దారేపోయే వాళ్ళను నానా అల్లరీ చేయడం ప్రారంభించాయి.\nఇలావుండగా- ఒకరోజు చీకటి పడేవేళ, ఆరు గూడుబళ్ళు అమిత కోలాహలంగా అటుకేసి వచ్చాయి. బళ్ళల్లో ఒంటి నిండా నగలతో, పట్టుచీరలు ధరించిన చాలా మంది ఆడవాళ్ళున్నారు.పిల్లి-పెసరపిశాచా లకు, ఆ బళ్ళల్లో వున్నది పెళ్ళివారని తెలిసి పోయింది.\n“మనం వీళ్ళ వెంట గ్రామంలోని పెళ్ళి వారింటికి వెళదాం. అక్కడ పెళ్ళివాళ్ళ మధ్య నానా అల్లరీ, గొడవలూ ప్రారంభించి వినోదిద్దాం,” అన్నది పిల్లిపిశాచం.\n“సరిసరి! నేననుకుంటున్నదే నువ్వు చెప్పావు. పదపద, \" అన్నది పెసరపిశాచం.\nఆ తర్వాత రెండూ కలిసి, బళ్ళతోపాటు పెళ్ళివారిల్లు చేరి, గుట్టుచప్పుడు కాకుండా అక్కడ పట్టెమంచాలు వున్న పెద్ద గదిలోని అటకమీద చేరాయి.\n“మనం ఈ పెళ్ళిజనాలకు కనిపించకుండావుంటూ, కొత్త తరహాలో నానా రభసా చేయాలి”, అన్నది పెసరపిశాచం.\n“కొత్త తరహాలోనా!” అంటూ పిల్లి పిశాచం కాసేపు తలగోక్కుని, \"ఆహా, గుర్రొచ్చె, విను! నేను లోగడ తుమ్మల పాలెం దాపులనున్న నీటివాగు దగ్గరి చెట్లల్లో వుంటూండగా, రోజూ నడిరాత్రివేళ ఒక ముసలి పిశాచం వాగు దగ్గరకు వస్తూం డేది. అది కళ్ళు మూసుకుని ఏదో గొణుక్కుంటూ మధ్యమధ్య ఒక దోసెడు నీళ్ళు తాగుతూండేది. నేను ఒక రాత్రి దాని ముందు కూర్చుని, అది కళ్ళు తెరవగానే, ఏదైనా మంత్రం నేర్పమన్నాను. ముసలిది, 'అలాగే! కాని, నువ్వేనాడూ ఇక్కడికి రాకూడదు,' అని, ఒక మూడుముక్కల మంత్రం నేర్పింది,\" అన్నది.\n“మరి, ఆ మంత్రాన్ని, ఈ పెళ్ళివాళ్ళ మీద ప్రయోగిద్దామా?”అన్నది పెసరపిశాచం.\n“ప్రయోగిద్దాం.నేనుమంత్రం పఠించగానే నువ్వు 'అస్తు' అన్నావంటే, ఎదుటి వాళ్ళు ఏమంటే అది జరిగిపోతుంది,” అన్నది పిల్లి పిశాచం.\nఅంతలో, ఆ గదిలోకి భోజనాలయ్యాక పెళ్ళికూతురు, ఆమె తల్లి, తండ్రివచ్చారు. పెళ్ళికూతురు పెట్టెలోంచి, ఒకపట్టుచీర తీసి, “ఇది అమ్మ ముహూర్తం వేళ కట్టుకోబోయే చీర బావుందా, నాన్నా!” అని అడిగింది.\n“చీర బాగానేవున్నది. మరి, ఖరీదెంత?” అన్నాడు పెళ్ళికూతురుతండ్రి.\n\"వెయ్యిరూపాయిలు, నాన్నా!\" అన్నది పెళ్ళికూతురు.\nపెళ్ళికూతురు తండ్రి కోపంగా భార్యకేసి చూస్తూ, \" నీ కడుపుకాలా, అంత ఖరీదైన చీరకొంటావా?” అన్నాడు.\nఆ వెంటనే అటకమీద పిల్లిపిశాచం మూడుముక్కల మంత్రం పఠించింది. పెసర పిశాచం, “అస్తు” అన్నది.\nమరుక్షణం,పెళ్ళికూతురుతల్లి, “అయ్యో, మంట!\" అంటూ అరిచి, “నోట్లో ఏ శనిగాడిని పెట్టుకుని అన్నావోగానీ, కడుపు కాలిపోతున్నది. ఛీ, నీ మొహం మండా!” అన్నది.\nపిల్లిపిశాచం మూడు ముక్కలమంత్రం పఠించడం, పెసరపిశాచం, “అస్తు” అనడం జరిగిపోయింది. పెళ్ళికూతురు తండ్రి, ముఖాన్ని పైపంచతో తుడుచుకుంటూ, \"మీ అమ్మ ఏవో పిశాచపు మంత్రాలు నేర్చి నట్టున్నది. ముఖం కారం రాసుకున్నట్టు కాలిపోతున్నది,” అని, ముఖం కడుక్కునేందుకు పెరటి బావి దగ్గరకు పరిగెత్తాడు. ఆ సమయంలో, పెళ్ళికొడుకు తన కాబోయే భార్యను చూపేందుకు, తన ప్రాణస్నేహితుణ్ణి వెంటపెట్టుకువచ్చి, పెళ్ళికూతురి అందానికి తన్మయుడై, వాకిట్లో అలా నిలబడి పోయాడు. పక్కనవున్న స్నేహితుడు, అతడి భుజం తడుతూ, “లోపలికి పద. నేలకు పాదాలంటుకుపోయినట్టు, అలా నిలబడి పోయావేం?” అన్నాడు.\nఅదే క్షణంలో, పిల్లిపిశాచం మూడు ముక్కలమంత్రం చదవడం, పెసరపిశాచం “అస్తు” అనడం జరిగింది. దాంతో పెళ్ళికొడుకు ఎంత గింజుకున్నా ఇటు పాదం అటు కదపలేక పోయాడు.\nపెళ్ళికూతురున్న గదిలో, ఈ వింతలూ, విపరీతాలూ జరుగుతున్న సంగతి విని, పెళ్ళి కొచ్చినవాళ్ళు చాలామంది గది ముందు గుమిగూడారు.వాళ్ళతో పాటు అక్కడి కొచ్చిన పెళ్ళికూతురు అవ్వ, ఊతకర్రను నేలకు తాటించి, “కడిగిన ముత్యంలాంటి, నామనమరాలిపెళ్ళిపైగిట్టని వాళ్ళెవరో మంత్రతంత్రాలు ప్రయోగించినట్టున్నది! ఇన్ని ఉప్పు గళ్ళూ, నాలుగు ఎండుమిరపకాయలూ తెండర్రా!” అంటూ కేక పెట్టింది.\nబంధువుల్లో ఒకరు ఆమె అడిగినవి తెచ్చి ఇచ్చారు. అవ్వ వాటిని అన్ని వైపులకూ విసిరి వేస్తూ, \"అల్లరి చిల్లర పనులు చేయడానికి గదిలో చేరిన, గాలిధూళి పిశాచాలన్నీ గాడిదల్లా ఓండ్రపెడుతూ పారిపోవాలి,” అన్నది.\nపెళ్ళివారిపాట్లు చూసి ఆనందం పట్టలేకుండా వున్న పిల్లిపిశాచం అలవాటుగా మూడుముక్కలమంత్రం పఠించింది. అదే అలవాటులో పెసరపిశాచం 'అస్తు' అనేసింది. అంతే! పిశాచాలు రెండూ గాడిదల రూపంలో అటకమీదినుంచి కిందికి దూకి, ఓండ్రపెడుతూ పెరట్లోకి పరిగెత్తి, గోడదూకి చింతతోపు కేసి పారిపోయినై.\nపిశాచాలు పారిపోగానే పెళ్ళికూతురు తల్లీ, తండ్రీ ఎప్పటివాళ్ళలాఅయ్యారు.నేలకు అంటుకుపోయిన పెళ్ళికొడుకు పాదాలకు పట్టువిడుపయింది. అనుకున్న ముహూర్తా నికి ఆ ఇంట పెళ్ళి ఘనంగాజరిగిపోయింది.",
            "book_page_end": 41
        }
    ],
    "statistics": {
        "total_stories": 10,
        "author_counts": {
            "చక్రపాణి. బి.నాగిరెడ్డి": 1,
            "చందమామ బృందం": 3,
            "ఎన్. శివనాగేశ్వరరావు రచన": 1,
            "వారణాశి శ్రీరామకృష్ణ": 1,
            "గంగిశెట్టి శివకుమార్": 1,
            "జి. విద్య": 1,
            "సుకేశిని": 1,
            "మాచిరాజు కామేశ్వరరావు": 1
        },
        "genre_counts": {
            "సంపాదకీయం": 1,
            "జీవిత చరిత్ర": 1,
            "బేతాళ కథ": 1,
            "జానపద సీరియల్": 1,
            "చరిత్ర/సంస్కృతి": 1,
            "హాస్యం": 2,
            "నీతి కథ": 1,
            "సామాజిక అవగాహన": 2
        }
    }
}