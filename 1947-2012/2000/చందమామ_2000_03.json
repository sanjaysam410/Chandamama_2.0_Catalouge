{
    "book_id": "చందమామ_2000_03",
    "stories": [
        {
            "title": "అర్హులకు ఓటివ్వడం ఎలా?",
            "book_page_start": 5,
            "pdf_page_start": 5,
            "pdf_page_end": 5,
            "author": "చక్రపాణి, బి. నాగిరెడ్డి",
            "genre": "సంపాదకీయం",
            "moral": "అర్హులైన మంచివారిని ఎన్నుకోవాలి. ఓటు హక్కును వినియోగించుకోవాలి.",
            "keywords": [
                "ఎన్నికలు",
                "ఓటు హక్కు",
                "ప్రజాస్వామ్యం",
                "పౌర బాధ్యత"
            ],
            "characters": [],
            "locations": [
                "భారతదేశం"
            ],
            "content": "ఈ సంచిక అచ్చయ్యే సమయానికి మనదేశంలోని కొన్ని రాష్ట్రాలలో ఎన్నికల కారణంగా వాతావరణం వేడెక్కి, ఉద్వేగభరితంగా మారుతుంది.\nఅయితే, ఎన్నికల సమయంలో కావలసింది ఉద్వేగం కాదు; ఆవేశం కాదు. నింపాదిగా ఆలోచించి, నిదానంగా నిర్ణయం తీసుకోవడం. ఎందు కంటే, ఆ నిర్ణయంమీదే దేశ భవిష్యత్తు ఆధారపడి వుంటుంది.\nవయోజన ఓటుహక్కు పద్ధెనిమిది సంవత్సరాలకు తగ్గించడంతో, మన యువపాఠకులు చాలామంది ఓటర్లయ్యారు. కులమత భేదాలు పాటించ కుండా మంచివాళ్ళకే ఓటివ్వాలని పెద్దలు చెబుతారు. ఇది అక్షరాలా నిజం.\nఅయితే, సమస్య అదొక్కటే కాదు. ఇవాళ మంచివాళ్ళు చాలామంది ఎన్నికల జోలికే వెళ్ళడం లేదు. ఎన్నికలలో పోటీచేయకపోవడం సరేసరి; కనీసం ఓటు వేయడానికి కూడా వెళ్ళరు. ఓటింగు కేంద్రానికి వెళ్ళిరావడానికి కొందరు భయపడతారు. మరికొందరు – ఎవరు అధికారంలోకి వస్తే మనకేం అనే అమాయకమైన నిర్లిప్తత కొద్దీ ఇంటిపట్టునే ఉండిపోతారు!\nఅందరూ ఓటు వేయాలంటే ఎన్నికలు ప్రశాంతంగా జరగాలి. అభ్యర్థులు వచ్చి ప్రజలను ఓటివ్వమని కాళ్ళా వేళ్ళాపడి బతిమలాడే కాలం పోయి, ప్రజలే వెళ్ళి అర్హులైన మంచివారిని అభ్యర్థులుగా నిలబెట్టి, ఓటిచ్చే మంచి కాలం రావాలి!\nస్పష్టమైన రాజకీయ అవగాహన; ఆరోగ్యవంతమైన సామాజిక సంస్కృతి రూపుదిద్దుకున్నప్పుడే అది సాధ్యం. ఆ మంచికాలం కోసం మనమందరం కృషి చేయాలి!",
            "book_page_end": 5
        },
        {
            "title": "చందమామ కబుర్లు",
            "book_page_start": 6,
            "pdf_page_start": 6,
            "pdf_page_end": 6,
            "author": "చందమామ బృందం",
            "genre": "శీర్షికలు",
            "moral": "ధూమపానం హానికరం. నవ్వు ఆయుష్షును పెంచుతుంది. విశ్వాన్ని ఒకే కుటుంబంగా భావించాలి.",
            "keywords": [
                "ధూమపానం",
                "నవ్వు",
                "ప్రపంచ దినం",
                "వసుధైక కుటుంబం"
            ],
            "characters": [],
            "locations": [
                "ప్రపంచం"
            ],
            "content": "జేబులో భూతం!\nజేబులోవున్న సిగరెట్ ప్యాకెట్ ప్రాణాలుతీనే బుల్లిభూతానికి సమానం. ఒక సిగరెట్ కాలిస్తే ఆ మనిషి ఆయువులో పదకొండు నిమిషాలు తగ్గిపోతాయని చెబుతారు. ఇరవై సిగరెట్లున్న ఒక ప్యాకెట్ సిగరెట్లు కాలిస్తే ఆవ్యక్తి ఆయుస్సులో మూడు గంటలా నలభై నిమిషాలను హరిం చేస్తుందని ఒక అంచనా.\n1999 నవంబర్ లో కట్టిన అంచనా ప్రకారం, ప్రపంచం మొత్తం మీద 1.2 కోట్లు పొగ పీల్చే వాళ్ళు ఉండేవాళ్ళు. సంవత్సరాంతానికి వాళ్ళల్లో నలభై లక్షలమంది పొగ సంబంధమైన వ్యాధు లతో ప్రాణాలు కోల్పోయి ఉంటారు.\nఆయుస్సును పెంచే నవ్వు!\nపొగ మనిషిని చంపినట్టే, నవ్వు మనిషి ఆయుః ప్రమాణాన్ని పెంచుతుంది. దీనిని నిరూపించడానికి సరైన దాఖలాలులేవుగాని, ఈ అభిప్రాయం ప్రపంచమంతటా వ్యాపించివుంది. ఏది ఏమైనా నవ్వు జీవితాన్ని సుఖమయం చేసి, ఆనందాన్ని కలిగిస్తుంది. ప్రపంచ వ్యాప్తంగా వున్న, ఐదు వందల 'నవ్వుల క్లబ్బులు' జనవరి 9వ తేదీ 'ప్రపంచ నవ్వుల దినం' జరుపు కున్నాయి!\nవిశ్వమంతా ఒక ఇల్లు!\nమనలో చాలా మందికి మనం ఉంటూన్న ఇల్లే ప్రపంచం! తాము నివసిస్తూన్న గ్రామాన్నీ, పట్టణాన్నీ తమ ఇల్లుగా భావించే వాళ్ళూ ఉన్నారు. దేశభక్తులకు పుట్టినదేశమే ఇల్లు. 'జగమంతా మన ఊరు; జనులందరు మన వాళ్ళే' అని 'వసుధైక కుటుంబ' ఆదర్శాన్ని ప్రబోధించిన పెద్దలూ ఉన్నారు. మన ఊహా పరిథిని మరింత పెంచినట్టయితే, భూగోళం పరిభ్రమిస్తూన్న మన సూర్యమండలమంతా, అంటే –విశ్వమంతా ఒకే ఇల్లు అనే భావన కలుగుతుంది!",
            "book_page_end": 6
        },
        {
            "title": "ఈ నెలలో జన్మించిన ప్రముఖులు (దారాషుకో)",
            "book_page_start": 7,
            "pdf_page_start": 7,
            "pdf_page_end": 7,
            "author": "చందమామ బృందం",
            "genre": "చారిత్రక వ్యాసం",
            "moral": "జ్ఞానం, ధర్మనిరతి ఉన్నా రాజకీయ కుట్రల వల్ల ఓటమి తప్పదు.",
            "keywords": [
                "దారాషుకో",
                "ఔరంగజేబు",
                "మొగల్ సామ్రాజ్యం",
                "సముద్రసంగమ",
                "ఆధ్యాత్మికత"
            ],
            "characters": [
                "దారాషుకో",
                "షాజహాన్",
                "ముంతాజేబేగం",
                "ఔరంగజేబు",
                "జివాన్ ఖాన్",
                "సులైమాన్",
                "మురాద్",
                "షుజా"
            ],
            "locations": [
                "ఢిల్లీ",
                "దాదర్",
                "మొగల్ సామ్రాజ్యం"
            ],
            "content": "మొగల్ చక్రవర్తి షాజహానుకూ, ముంతాజేబేగంకూ కొడుకు పుట్టడం గొప్ప ఆనందకరమైన విషయమే కదా! అది 1615వసం॥ మార్చ్ 20వ తేదీ. రాజభవన మంతా ఆనందోత్సాహాలు వెల్లివిరిశాయి.\nయువరాజు, దారాషుకో పేరుతో పెరిగి వివేక వంతుడైన యువకుడయ్యాడు. ఆయన అందరిపట్లా గౌరవాదరాలతో నడుచుకునేవాడు. అందరిలా ఆడంబరాల జోలికి పోకుండా, కాలం వృధాచేయ కుండా ఎప్పుడూ చదువుతూ, ఆలోచిస్తూ గడిపేవాడు. ముఖ్యంగా వేదాలు, ఉపనిషత్తుల పట్ల ఆకర్షితుడై వాటిని నిరంతరం అధ్యయనం చేసేవాడు. పండితు లనూ, విద్వాంసులనూ రాజభవనానికి రప్పించి, వారితో తాత్విక, ఆధ్యాత్మిక విషయాలను గురించి రోజుల తరబడి చర్చించే వాడు.\nఆయన ఉపనిషత్తుల నూ, భగవద్గీతనూ పర్షియన్ భాషలోకి అనువదించాడు. జీవితంలో ఆధ్యాత్మిక పర మార్ధానికి సంబంధించినంత వరకు – హిందూ, ముస్లిం మతాల మధ్య మౌలికంగా భేదాలు లేవని ఆయన భావించాడు. ఉభయ మతాల మధ్యవున్న సామ్యా లను నిరూపిస్తూ ఆయన 'సముద్రసంగమ' అనే గ్రంథాన్ని రచించాడు.\nయువరాజు దారా అమూల్యమైన ఆధ్యాత్మిక విషయాల పట్ల ఆకర్షితుడై నిరాడంబర జీవితం సాగిస్తూంటే — ఆయన తమ్ముడు ఔరంగజేబు రాజ్యసింహాసనానికై కుట్రపన్నసాగాడు. షాజహాన్ ఆరోగ్యం దెబ్బతినడం ఔరంగజేబుకు అవకాశంగా పరిణమించింది. ఆ తర్వాత జరిగిన యుద్ధంలో అతడు దారాను ఓడించాడు. దారా పారిపోయి, దాదర్ గవర్నర్ జివాన్ ఖాన్ ఇంట తలదాచుకున్నాడు. అంతకు పూర్వం ఒకప్పుడు దారా, జివానాఖాన్ ప్రాణాలను రక్షించాడు. అయితే ఆ కృతజ్ఞతను కూడా చూపకుండా ఆ రాజద్రోహి దారాను ఔరంగ జేబుకు అప్పగించాడు. క్రూరస్వభావుడైన ఔరంగ జేబు-సింహాసనానికి వారసుడూ, సాత్విక స్వభావుడూ అయిన అన్న దారాషుకోను బంధించి ఢిల్లీ నగర వీధులలో దారుణంగా తిప్పాడు. 1659వ సం॥ ఆగస్ట్ 30యవ తేదీ దారా హతమార్చబడ్డాడు. ఆయన కుమారుడు సులైమాన్ 1662వసం॥లో జైలు లోచంపబడ్డాడు. ఔరంగజేబు రాజ్యకాంక్షతో మురాద్, షుజా అనే మరిద్దరు సోదరులను కూడా చంపాడు!\nదారాషుకో సూక్తులు:\nదేవుణ్ణి ఈలోకంలో కాకుండా పరలోకంలోనే గ్రహించగలము, పొంద గలము అన్న అభిప్రాయం హేతుబద్ధమైనదికాదు. ఎందుకంటే-భగవంతుడు సర్వశక్తి సంపన్నుడు అయినప్పుడు, ఆయన ఎక్కడ కావాలన్నా, ఎప్పుడు కావాలన్నా, ఎలా కావా ద అన్నాసాక్షాత్కరించగలడు. ఇక్కడ ( ఈలోకంలో ) దేవుణ్ణి గ్రహించలేని వారు, అక్కడ ( పరలోకంలో ) గ్రహించడం కూడా చాలా కష్టమే!\nసాక్షాత్తు విష్ణు అంశ అయిన నా ఆత్మ అభిష్టాను సారం, నా మనసును మందరగిరి (కవ్వం)గా చేసి, విశ్వాసం – అవిశ్వాసం అనే దేవదానవులతో మత గ్రంథాలను మధించాను. వాటి నుంచి అమూల్య మైన జ్ఞానరత్నాన్ని పొందాను. సముద్రాలను మధించి, దేవదానవులు సాధించిన పద్నాలుగు మణులకన్నా అది మహనీయమైనది!\nభగవంతుడి మీది అపార భక్తివిశ్వాసాల కారణంగానే 'సముద్రసంగమ' గ్రంథాన్ని పూర్తి చేసే శక్తిని పొందాను.",
            "book_page_end": 7
        },
        {
            "title": "ఒంటికొమ్ము రాక్షసుడి పెళ్ళి",
            "book_page_start": 9,
            "pdf_page_start": 9,
            "pdf_page_end": 16,
            "author": "మాచిరాజు కామేశ్వరరావు",
            "genre": "బేతాళ కథ",
            "moral": "వివేకవంతులు లక్ష్యాన్ని సాధించే క్రమంలో ఎదురయ్యే వ్యక్తుల స్వభావాలను సరిగ్గా అంచనా వేయగలరు. రాజ్యపాలనకు అర్హత కేవలం ధైర్యం, అందంతో పాటు లౌకిక జ్ఞానం, ఆకాంక్ష కూడా ముఖ్యం.",
            "keywords": [
                "బేతాళ కథ",
                "రాకుమారి",
                "రాక్షసుడు",
                "శస్త్ర చికిత్స",
                "వివేకం"
            ],
            "characters": [
                "విక్రమార్కుడు",
                "బేతాళుడు",
                "స్రవంతి (రాకుమారి)",
                "చంద్రసేనుడు (మహారాజు)",
                "మహారాణి",
                "కోదండపాణి (వైద్యుడు)",
                "ఒంటికొమ్ము రాక్షసుడు",
                "లవంగి"
            ],
            "locations": [
                "చంద్రగిరి రాజ్యం",
                "అడవి",
                "సరోవరం",
                "రాక్షసుడి కోట"
            ],
            "content": "పట్టు వదలని విక్రమార్కుడు చెట్టు వద్దకు తిరిగివెళ్ళి, చెట్టుపై నుంచి శవాన్ని దించి భుజాన వేసుకుని, ఎప్పటిలాగే మౌనంగా శ్మశానంకేసి నడవసాగాడు. అప్పుడు శవంలోని బేతాళుడు, \"రాజా, నువ్వు దేన్ని సాధించగోరి యింతగా శ్రమపడుతున్నావో తెలియడంలేదు. అయితే, ఫలితం చేతికి అందే సమయానికి నీ లక్ష్యాన్నీ, ధ్యేయాన్నీ మరిచిపోగలవేమో అన్న అను మానం కలుగుతున్నది. కొందరు అవివేకులు కృషి విజయవంతం అయ్యే సమయంలో వెనుకంజ వేసి, అనుకున్నది సాధించలేని అసమర్థులవుతారు. ఇందుకు ఉదాహర ణగా నీకు, స్రవంతి అనే రాకుమారి కథ చెబుతాను, శ్రమతెలియకుండా, విను,\" అంటూ ఇలా చెప్పసాగాడు:\nచంద్రగిరిని పాలించే చంద్రసేనుడికి మగసంతానం లేదు. పెళ్ళయిన పదిహేను సంవత్సరాలకు పుట్టిన స్రవంతిని, మగ పిల్లవాడిని పెంచినట్లే పెంచి పెద్ద చేశాడు. స్రవంతి విలువిద్యలో, గుర్రపుస్వారి, కత్తి యుద్ధాలలో ప్రావీణ్యం సంపాదించింది. వేట అంటే ఆమెకు ప్రాణం. తండ్రితో సమానంగా దట్టమైన అడవులలో క్రూర మృగాలను ఎంతో నేర్పుగా వేటాడు తూండేది. పెళ్ళీడుకు వచ్చిన కూతురు ఇలా పురుషుడిలా వేటలో పాల్గొనడం, మహారాణికి నచ్చేదికాదు. పొరుగుదేశపు రాజకుమారుడితో అనుకున్న సంబంధం ఒకటి, ఆమెఈ ప్రవర్తన కారణంగానే తప్పి పోయింది. దీనితో మహారాణికి, కూతురి పెళ్ళి విషయం పెద్ద బెంగగా తయారైంది.\nఒకనాడు, తల్లి అనాసక్తంగా భోజనం చేస్తూండడం గమనించిన స్రవంతి, ఆమె భుజం మీద చేతులువేసి, “అమ్మా, నా పెళ్ళి గురించి దిగులుపడకు. అలా చూస్తూండు! నాన్నగారి సింహాసనానికి తగిన అర్హుణ్ణి నేనే ఎంపికచేసి తీసుకువస్తాను!\" అంటూ ధైర్యం చెప్పింది.\nస్రవంతికి ఎంతకాలంగానో ఒంటరిగా వేటకు వెళ్ళాలన్న కోరికవున్నది. ఒక రోజు ఆమె చీకటితోటే ఎవరికీ చెప్పకుండా పురుషుడిలా దుస్తులు ధరించి, గుర్రం మీద అడవికి బయలుదేరింది. అది కార్తీక మాసం కావడంతో, అడవి అంతా పచ్చగా, పొగమంచుతో, రంగురంగుల పుష్పాలతో మనోహరంగా వున్నది. ఆమె వేట విషయం మరిచి, ప్రకృతి అందాలను చూస్తూ, అడవిలో చాలా దూరం వెళ్ళిపోయింది.\nమిట్టమధ్యాహ్నం వేళకు స్రవంతి, ఎత్తయిన రెండుకొండల మధ్య వున్న, ఒక సరోవరతీరానికి చేరుకున్నది. అలసివున్న ఆమె, సరోవరంతీరాన పచ్చికలో గుర్రాన్ని వదిలి, ఒక చెట్టు కింద విశ్రమించింది. క్రమంగా నిద్రలోకి జారబోతున్న ఆమెకు, గుర్రం సకిలించడంతో నిద్రాభంగమై కళ్ళు తెరిచింది. సరోవరంలో నీరు తాగడానికి వచ్చిన పులి ఒకటి, ఆమెకేసి వస్తున్నది.\nస్రవంతి చప్పున పక్కనేవున్న విల్లు అందుకోబోయింది. అయితే, ఇంతలో పులి పెద్దగా గాండ్రిస్తూ ఆమె మీద పడింది. ఆ సమయంలో పులి పంజాదెబ్బకు, ఆమె కుడిచేతికి గాయమయింది. ప్రాణభయంతో ఆమె కళ్ళు మూసుకున్నది. మరుక్షణం పులి పెద్దగా గాండ్రిస్తూ దభీమంటూ పక్కకు పడిన శబ్దం అయింది.\nస్రవంతి చప్పున కళ్ళు తెరిచింది. గుండెల్లో బాణం దూసుకుపోవడంతో పులి నేల మీద గిలగిలాతన్నుకుంటున్నది. అంతలో అక్కడికి చేతిలో విల్లు పట్టు కుని,ఒక అందమైన యువకుడువచ్చాడు. ఆమె అతడికేసి ఆశ్చర్యంగా చూసి, ఏదో అనబోయేంతలో, చేతికి తగిలిన గాయం నుంచి రక్తం ధారగా కారడంతో స్పృహ తప్పింది.\nఆమెకు తిరిగి స్పృహవచ్చేసరికి, ఒక పర్ణశాలలోని శయ్యమీద వున్నది. కిటికీ లోంచి అందమైన జలపాతం ఒకటి కనిపి స్తున్నది. చప్పున శయ్యమీద లేచి కూర్చున్న స్రవంతి, ఎంతో నైపుణ్యంగా గాయం బాధ తెలియకుండా కట్టిన కట్టును చూసుకున్నది.\nకొంచెం దూరంగా కల్వంలో ఏదో మూలికలు నూరుతున్న యువకుడు, ఆమె లేవడం చూసి, “ఒంట్లో ఎలా వున్నది? గాయం నొప్పి తగ్గిందా?” అని అడిగాడు.\nస్రవంతి చేతికట్టుకేసి చూసుకుంటూ, \"పులిపంజా దెబ్బ, ఏ కంఠంమీదనో పడ లేదు. చేతికి చాలా పెద్దగాయమే అయి నట్టుంది!\" అన్నది.\n\"అవును! నేనిచ్చే లేపనం రోజూ పూస్తూంటే, మాసం తిరిగే సరికి మచ్చ కూడా కనిపించదు. కాళ్ళూ, చేతులూ తెగినవాళ్ళకే కుట్లువేసి నయం చేయగల శస్త్ర చికిత్స నాది,\" అంటూ యువకుడు, తన రెండుచేతులూ స్రవంతికి చూపుతూ నవ్వాడు.\nస్రవంతి అడగ్గా, ఆ యువకుడు తన పేరు కోదండపాణి అని చెప్పాడు. తండ్రి మంచి హస్తవాసిగల శస్త్రచికిత్సా నిపుణుడు. ఆయన మరణానంతరం కోదండపాణి వైద్యవృత్తి ద్వారా, ఆ ప్రాంతాల్లోని చెంచు లకూ, కోయలకూ ఉచిత వైద్యం చేస్తు న్నాడు. గాయపడిన అడవి జంతువులకు కూడా, వెనుకాడకుండా వైద్యం చేస్తూం టాడతను.\n“నీగుర్రం మీదే నిన్నిక్కడికి తీసుకు వచ్చాను. నీ చేతి గాయానికి కుట్లు వేస్తున్నప్పుడు, నువ్వు పురుషవేషంలో వున్న ఆడపిల్లవని గ్రహించాను. ఇంతకూ, ఈ పురుషవేషం ఏమిటి?\" అని అడిగాడు కోదండపాణి.\nతను ఆ దేశపు యువరాణినని చెప్ప దలచలేదు, స్రవంతి. \"రాజధానీ నగరంలో ఏదైనా పని దొరుకుతుందేమో అని బయలుదేరాను. ఒంటరి ప్రయాణంగనక, ఈ వేషం అయితే మంచిదనిపించింది. నా ప్రాణాలు కాపాడిన మీమేలు మరవను. సాయంకాలం కావస్తున్నది, బయలుదేరు తాను,” అన్నది.\nకోదండపాణి, ఆమె గాయానికి రాసు కోవడానికి లేపనం భరిణె యిచ్చి, గుర్రం ఎక్కడంలో ఆమెకు సాయపడి, \"జాగ్రత్త! ఎక్కడా ఆగకుండా వెళ్ళితే, చీకటి పడక ముందే నగరానికి చేరగలవు!\" అంటూ సాగనంపాడు.\nకోటకు తిరిగివచ్చాక, కళ్ళుమూసినా, తెరిచినా కోదండపాణే కనపడసాగాడు, స్రవంతికి. ఏ రాకుమారుడినైనా తలదన్నే అందచందాలు, ధైర్యం, పైగా అడవి జంతువులకు కూడా సేవచేసే దయా గుణం! ఆమె, అతడే తనకు కాబోయే భర్త అని నిశ్చయించుకుని, అతడి అభి ప్రాయం తెలుసుకోడానికి పక్షం రోజులు కూడా తిరగకుండా మళ్ళీ అడవిలోకి బయలుదేరింది.\nఈసారి పేదఇంటి యువతిలా వేషం మార్చింది, స్రవంతి. కోదండపాణి తనను ఆ దేశపు యువరాణీగా కాక, ఆమెను ఆమెగా ఇష్టపడి పెళ్ళికి ఒప్పుకోవాలన్నదే ఆమె ఆశ.\nస్రవంతి అడవిలోని సరోవరాన్ని చేరే సరికి సాయంకాలమయింది. ఆ సమయం లోచిన్నతాటిచెట్టు ప్రమాణంలో వున్న ఒంటికొమ్మురాక్షసుడొకడు సరోవరంలో స్నానం చేస్తున్నాడు. వాణ్ణి చూస్తూనే గుండె లవిసిన స్రవంతి కెవ్వుమంటూ కేక పెట్టి, వెనక్కు తిరిగి పారిపోసాగింది.\nఆ కేక విన్న రాక్షసుడు, చప్పున నీటి నుంచి బయటికి వచ్చి, నాలుగైదంగల్లో స్రవంతిని సమీపించి, వడిసిపట్టుకుని భుజానవేసుకుని, కొండమీద వున్న తన కోటకు తీసుకుపోయి, ఒక పెద్ద గదిలో దించి, “పిల్లా, భయపడకు! నిన్ను చుట్టూ వున్న అడవి సాక్షిగా పెళ్ళాడతాను, తినే స్తాననుకునేవు!\" అంటూ గదితలుపుకు బయట గొళ్ళెం పెట్టి, ఎటో వెళ్ళిపోయాడు.\nఆ రాత్రి స్రవంతికి కంటిమీద కునుకు లేదు. బాగా ఆలోచించి, ఒంటి కొమ్ము రాక్షసుడి కోటనుంచి బయటపడడానికి, బుద్ధిబలమొక్కటే మార్గమని నిర్ణయించు కున్నది.\nమర్నాడు రాక్షసుడు, ఒక పెద్ద ఇత్తడి బిందెలో పాలు, పక్వానికి వచ్చిన అరటి పండ్ల గెల తీసుకువచ్చి, గది తలుపు తెరిచి, గుమ్మానికి అడ్డంగా కూర్చుంటూ, \"ఇప్పుడు చెప్పవే, పిల్లా! మన పెళ్ళికి ముహూర్తం ఎప్పుడు?” అన్నాడు వికటంగా నవ్వుతూ.\nవాడి ప్రశ్నకు స్రవంతి చిన్నగా నవ్వి, “ఆశ్చర్యం, బావయ్యా! నేను పెళ్ళి కొడుకుల్ని వెతుక్కుంటూ బయలు దేరానని నీవెలా గ్రహించావు? నువ్వు నాకు అన్నివిధాలా నచ్చావు. అయితే, నడినెత్తిన ఆ ఒంటికొమ్మువల్ల, కాస్త వికారంగా కనబడుతున్నావు. దాన్ని తీయించేస్తే సరి పోతుంది,” అన్నది, గెలనుంచి ఒక పండు తుంచుతూ.\nఆ మాటలకు రాక్షసుడు మొహం చిన్నబుచ్చుకుని, “నా శక్తులన్నీ ఆ ఒంటి కొమ్ములోనే వున్నాయి. నీకు బావుండక పోతే దానికేసి చూడడం మానెయ్యి,\" అన్నాడు కోపంగా.\n\"అందం కోసం కాకపోయినా, నా పసుపుకుంకాల కోసమయినా దాన్ని తీసే యించాలి, తప్పదు! నాకు చిన్నతనం లోనే జ్యోతిష్కులు చెప్పారు- ఒంటికన్ను, ఒంటికాలు, ఇంటికి ఒక్కడే కొడుకు, ఇటువంటి వాళ్ళను పెళ్ళాడితే, వాళ్ళకు పెళ్ళినాడే పరలోకయాత్రని. నీకు ఒంటి కొమ్ము తీసేయించడం ఇష్టంలేకపోతే, మరొక పెట్టుడుకొమ్ము పెట్టేయించుకో. అప్పుడు చూడడానికీ బావుంటుంది; నా జాతకదోషం నీకు ఎలాంటి హానీ కలిగిం చదు,” అన్నది స్రవంతి.\nరాక్షసుడు కాసేపు ఆలోచనలోపడి, \"మా నాన్న తాలూకూ రెండు కొమ్ములూ కోటలోనే పడివున్నవి. వాటిని నా తల మీద అలంకరించుకోవడం ఎలా సాధ్యం?” అన్నాడు విచారంగా.\nఇలాంటి అవకాశం కోసమే చూస్తున్న స్రవంతి వెంటనే, “నన్ను, నువ్వెత్తుకొచ్చిన సరోవరం పక్కన వున్న జలపాతం దగ్గర, ఒక కుటీరంలో కోదండపాణి అనే గొప్ప వైద్యుడున్నాడు. అతడు శస్త్రవైద్యంలో కూడా మహాదిట్ట. అతడి సాయం కోరితే, నీ సమస్య తీరిపోతుంది,” అన్నది.\n“అలాగా!” అంటూ రాక్షసుడు ఆత్రంగా కోట తలుపు మూసి బయటికి వెళ్ళి పోయాడు. స్రవంతి కోట అంతా తిరిగి చూసింది. ఒక మూల గదిలో రాసిగా పోసివున్న బంగారు కాసులు చూసి ఆమె కళ్ళు చెదిరిపోయాయి.\nచీకటి పడుతూండగా రాక్షసుడు వచ్చాడు. అతడితో పాటు తనకు కావలసిన పరిక రాలు, మందుతో కోదండపాణి వచ్చాడు. అయితే, ఇదివరలో అతడు, స్రవంతిని పురుషవేషంలో చూసి వుండడంతో, ఇప్పుడు యువతివేషంలో వున్న ఆమెను పోల్చుకోలేకపోయాడు.\nస్రవంతిని తనకు కాబోయే భార్యగా, కోదండపాణికి పరిచయం చేశాడు రాక్షసుడు. \"నా కాబోయే శ్రీవారి నెత్తిన రెండు కొమ్ములు మొలిపించే బాధ్యత మీదే!\" అన్నది స్రవంతి నవ్వుతూ.\nకోదండపాణి, రాక్షసుడి కొమ్మును పరీక్ష చేసి, “ఇప్పుడు తల మధ్యలో వున్న ఈ కొమ్మును శస్త్రం చేసి తీసివేయాలి. తర్వాత రెండు కొమ్ములను సమాన దూరంలో ఏర్పాటు చేయాలి. అలాకాక పోతే వికారంగా వుటుంది,” అన్నాడు.\n“ఉన్నకొమ్ము తీసేస్తే, నాశక్తులు పోతా యేమో!” అంటూ భయపడ్డాడు రాక్షసుడు.\n“ఒకటి పోతేనేం, మామగారి కొమ్ములు రెండు వస్తాయి. అప్పుడు, నీ శక్తులు రెట్టింప వుతాయి!\" అంటూ ధైర్యం చెప్పింది, స్రవంతి.\nకోదండపాణి, రాక్షసుణ్ణి పడుకోమని, “బాధతెలియకుండా వుండడానికి, నీకు మత్తుమందు ఇస్తాను. ఆ తర్వాత ఒంటి కొమ్ము తీసేసి, మీనాన్న కొమ్ములు అమ రుస్తాను,” అని, రాక్షసుడి ముక్కులో ఏదో పసరు వేశాడు.\nమరుక్షణం, రాక్షసుడు పెద్దగా ఓండ్ర పెట్టాడు, వాడికి స్పృహతప్పింది. కోదండ పాణి చిన్నరంపంతో వాడి ఒంటి కొమ్ము కోసి ఒక మూలకు గిరవాటు వేశాడు.\n\"పీడావిరగడయింది! వాడి శక్తులన్నీ నశించాయి. పోదాంపద,” అన్నది స్రవంతి ఆనందంగా. రాక్షసుడికి, వాడి తండ్రి రెండు కొమ్ములూ శస్త్రం చేసి అమరుస్తున్న కోదండపాణికి, ఆమె మాటలు చెవిన పడలేదు. ఆమె, పులిచేసిన గాయంమచ్చ అతడికి కనబడేలా, చేతిని అతడి మొహం దగ్గరగా పెట్టింది.\n“నువ్వా! పులిని చూసి హడలిపోయిన నువ్వు, ఈరాక్షసుడిని పెళ్ళాడబోతున్నావా?” అంటూ ఆశ్చర్యపోయాడు కోదండపాణి.\nఆసరికి రాక్షసుడికి రెండు కొమ్ములూ అమర్చే పనిముగిసింది. స్రవంతి, కోదండపాణి ముఖంలోకి పరీక్షగా చూస్తూ, “ఈ రాక్షసుణ్ణి నేను పెళ్ళాడడమా! వీడి చెరనుంచి తప్పించుకోవడానికి, నిన్ను రప్పించి, ఈ నాటకం ఆడాను. ముందు ఈ కోటలోంచి బయటపడాలి, పద!\" అంటూ తొందరచేసింది.\nఇంతలో రాక్షసుడు పెద్దగా మూలి గాడు. కోదండపాణి, ఒక లోటాలో వున్న ద్రవాన్ని వాడి నోటిలో పోశాడు. వాడు కొద్ది సేపటికి గాఢనిద్రలో వున్న వాడిలా కదలామెదలకవుండిపోయి, సూర్యోదయం వేళకు కళ్ళుతెరిచి లేచి కూర్చున్నాడు.\nఅప్పుడు, కోదండపాణి వాడితో, “పాపం, ఈ అమ్మాయికి నీతో పెళ్ళి ఇష్టంలేనట్టుగా వుంది. నా శస్త్ర చికిత్సకు నువ్విస్తానన్న బంగారం నీ దగ్గరేవుంచు కుని, ఈమెను విడచిపెట్టు,” అన్నాడు.\nరాక్షసుడు కొంచెం సేపు ఆలోచిస్తూ వూరుకుని, “మా వంశంలో ఎవరికీ ఒంటి కొమ్ము లేదు. అందరూ నన్ను ఆటపట్టి స్తూండేవాళ్ళు. నా ఒంటికొమ్ము వల్లనే, మా నాయకుడి కూతురు లవంగి నన్ను పెళ్ళాడనన్నది. అందుకే విధిలేక, ఈ మరుగుజ్జును పెళ్ళి చేసుకోవాలను కున్నాను. ఈ పిల్లకూ, నాకూ ఈడూజోడూ కుదురుతుందా, ఛీ! ఇప్పుడు, నా జంట కొమ్ములు చూసి, ఎగిరి గంతేసి నాతో పెళ్ళికి సిద్ధమవుతుంది లవంగి,” అంటూ ఆనందంగా పెద్ద పెద్ద అంగలు వేసు కుంటూ వెళ్ళిపోయాడు.\nకోటలో వున్న బంగారు కాసులన్నీ, అక్కడేవున్న తోలుసంచులలో సర్ది, కోదండపాణికి ఇచ్చి, “నన్ను రెండు సార్లు కాపాడినందుకు, ఈ బంగారమంతా నీకే చెందాలి!\" అని అతడికి చెప్పి, తన రాజ భవనానికి తిరిగివెళ్ళింది, స్రవంతి.\nబేతాళుడు ఈ కథ చెప్పి, 'రాజా, స్రవంతి ప్రవర్తన విడ్డూరంగానూ, అవి వేకంగానూ లేదా? అందగాడూ, ధైర్యశాలీ, గొప్ప వైద్యుడే కాక, పులి బారినుంచి తనను కాపాడిన కోదండపాణిని పెళ్ళాడా లన్న నిశ్చయంతో, స్రవంతి మరొకసారి అతణ్ణి చూడబోయింది కదా? ఈ తరుణంలో అతడు అనుకోకుండా రాక్షసుడి నుంచి కూడా ఆమెను కాపాడాడు. ఏ వృత్తిలో అయినా అంకిత భావంతో సేవ చేసేవాళ్ళు, వ్యక్తుల వేష భాషల్నీ అందచందాలనూ సాధారణంగా పట్టించు కోరు. ఈమాత్రపు లౌకికజ్ఞానం రాకుమారి స్రవంతికి లేదనుకోవడం అర్థరహితం. పేదయువతి వేషంలో వున్న తనను, కోదండపాణి గుర్తించలేక పోయినా, తాను రాకుమారినని చెప్పి, తన ఆంతరంగిక భావం వెళ్ళడిస్తే, అతడు పెళ్ళికి నిస్సం కోచంగా అంగీకరించి వుండేవాడనేందుకు ఆస్కారంవున్నది. ఆ పని స్రవంతి చేయక పోవడం, అవివేకం అనిపించుకోదా? ఈ సందేహాలకు సమాధానాలు తెలిసి కూడా చెప్పకపోయావో, నీ తల పగిలిపోతుంది,\" అన్నాడు.\nదానికి విక్రమార్కుడు, \"స్రవంతి ఉద్దేశం, తన తండ్రి తర్వాత సింహాసనానికి అర్హుడైనవాణ్ణి పెళ్ళాడడం. అడవిలో కోదండపాణిని చూసిన తర్వాత, అతడు అందుకు అర్హుడన్న భావం, ఆమెకు కలిగింది. కాని, ఒంటికొమ్ము రాక్షసుడి విషయంలో అతడి ప్రవర్తన గమనించి నప్పుడు, ఎంతో గొప్పవైద్యుడైన కోదండ పాణి, ఆ వృత్తి విషయాలు తప్ప, ఇతరత్రా ఏవీ పట్టించుకోని నైజం కలవాడని గ్రహించింది. అడవిలో వుండే ఆదివాసు లకు వైద్యసేవలు చేస్తూ, అందులోనే తృప్తినీ, ఆనందాన్నీ పొందే అతడు, రాజ్య పాలనకు ఏవిధంగానూ అర్హుడు కాడన్నది తెలుస్తూనేవున్నది. ఆ కారణంగానే ఆమె, తన నిర్ణయం మార్చుకుని రాక్షసుడి కోటలో దొరికిన బంగారాన్ని అతడికిచ్చి తిరిగి వచ్చింది. ఇది ఎంతో వివేకవంతమైన పని,” అన్నాడు.\nరాజుకు ఈ విధంగా మౌనభంగం కలగ గానే, బేతాళుడు శవంతో సహా మాయమై, తిరిగి చెట్టెక్కాడు. -(కల్పితం)",
            "book_page_end": 16
        },
        {
            "title": "మొగధీరుడు!",
            "book_page_start": 17,
            "pdf_page_start": 17,
            "pdf_page_end": 18,
            "author": "టి.శంభుదాసు",
            "genre": "సామాజిక కథ",
            "moral": "హింసకు వ్యతిరేకంగా ధైర్యంగా నిలబడాలి. ఆత్మగౌరవాన్ని కాపాడుకోవాలి.",
            "keywords": [
                "దుర్వ్యసనం",
                "భార్యాభర్తలు",
                "గృహ హింస",
                "సాహసం",
                "వివేకం"
            ],
            "characters": [
                "రుద్రయ్య",
                "పూర్ణమ్మ",
                "రుక్మిణమ్మ"
            ],
            "locations": [
                "గ్రామం"
            ],
            "content": "పూర్ణమ్మా, రుద్రయ్యా భార్యాభర్తలు. పదేళ్ళనాడు పెళ్ళిపందిరిలో, ఇద్దరూ ఒకరికొకరు తగుచక్కగా కుదిరిపోయారని, పెళ్ళికొచ్చిన అమ్మలక్కలందరూ చాలా సంతోషించారు. కాని, క్రమంగా రుద్రయ్య దుర్వ్యసనాలకులోనై, ఆరోగ్యం చెడి కోపదారిగా తయారై, చీటిమాటికి భార్య పూర్ణమ్మ మీద చేయిచేసుకోసాగాడు.\nఇదిచూసి, ఇరుగు పొరుగువాళ్ళు, రుద్ర య్యకు వ్యసనాల నుంచీ, చెడుసావాసాల నుంచీ బయటపడమనీ, ఏ తప్పూచేయని తాలికట్టిన ఇల్లాలును అలా హింసించడం, రౌరవాదినరకాలకు కారణమవుతుందనీ, నయానా భయానా చెప్పిచూశారు.\nకాని, రుద్రయ్య “అది నాభార్య. కొడ తాను, నిలువునా చీరేస్తాను. నరకాలు, స్వర్గాలంటూ మధ్య నాకు నీతులు బోధించడానికి, మీరెవరు?\" అంటూ అందర్నీ నానా తిట్లూ తిట్టాడు.\nఇలావుండగా, ఒకనాడు పూర్ణమ్మ చెరువుకు బట్టలుతకపోయినప్పుడు, మాటలసందర్భంలో రుక్మిణమ్మ అనే ఒక పెద్ద ముత్తయిదువుకు, రోజూ తన భర్త పెడుతున్న హింసలగురించి చెప్పుకున్నది. ఈ రుక్మిణమ్మ ఎంతో జీవితానుభవంగల మంచి వివేకవంతురాలు.\nపూర్ణమ్మ చెప్పినదంతా శ్రద్ధగావిన్న రుక్మిణమ్మ, “నీభర్త రుద్రయ్య దుందుడుకు ప్రవర్తనగురించి, వాళ్ళూ వీళ్ళూ చెప్పగా విన్నాను. నీ కాపరం నిలవాలన్నా, భర్త చావుదెబ్బలనుంచి బయటపడాలన్నా, నువ్వు కాస్త సాహసించాలి. అది నీ స్వభావానికి విరుర్ధమైనదైనా తప్పదు. కావాలంటే, నువ్వెరిగిన పతివ్రతలందరికీ మనసులోనే నమస్కరించి, చెంపలేసుకో!” అంటూ రహస్యంగా ఏదో చెప్పింది.\nరుక్మిణమ్మ చెప్పింది వింటూనే పూర్ణమ్మ వెలవెలపోతూ, \"అవును, పిన్నీ, నువ్వు . చెప్పింది సబబుగానే వుంది. కాని అంత సాహసం చెయ్యగలనా అన్నది, నాభయం. ఆయన పెట్టే బాధలన్నిటికీ విరుగుడు, పుట్టింటికి వెళ్ళిపోవడమే సరైన మార్గమని, అప్పుడప్పుడూఅనుకుంటూంటాను,” అన్నది.\nఅందుకు రుక్మిణమ్మ అయిష్టంగా తలాడించి, “భర్త కోపదారని, చేసే చేసే కాపరం వదిలి పుట్టింటికి పారిపోవడం ఏ ఆడకూతురూ చేయరాని పని. పైగా, నీ పుట్టిల్లు గురించి, నాకు బాగా తెలుసు. నీకా, ఇప్పుడు కని పెంచి పెద్దచేసిన తల్లి దండ్రులు లేరాయె! ఇక వున్న ఒక్కగా నొక్క అన్నా, వదినా. నీ అన్ననిన్ను తోబుట్టువని ఆదరించవచ్చు. మరి నీ వదిన మాటేమిటి?\" అని ప్రశ్నించింది.\nఆ ప్రశ్నతో పూర్ణమ్మకు, తన తల్లి దండ్రులు పోయాక, ఇప్పటి పుట్టింటి పరిస్థితులెలా వున్నదీ గుర్తుకువచ్చింది. తన అన్నా, వదినెల మధ్య వున్న అన్యోన్యతే అంతంత మాత్రం. అలాంటప్పుడు, ఆ ఇంట్లో తన పరిస్థితి ఎలా మెరుగవుతుంది! ఇలా ఆలోచించిన పూర్ణమ్మ, చివరకు రుక్మిణమ్మ సలహానే పాటించదలచింది.\nఆ రాత్రి రుద్రయ్య బాగా పొద్దు పోయాక తూలుతూ, ఏదో గొణుక్కుంటూ ఇల్లు చేరుతూనే, పెద్ద గొంతుతో, “ఎక్కడే పూర్ణీ, ఎక్కడ?\" అంటూ రెండుసార్లు కేక పెట్టి, పూర్ణమ్మ రాకపోయే సరికి, “ఇంత వాణ్ణి, మొగుణ్ణి! పిలిస్తే పలకవా? చూడు!\" అంటూ మూలనున్న కర్ర తీసుకున్నాడు.\nఆ వెంటనే పూర్ణమ్మ గబగబా గదిలోంచి బయటివచ్చి, పూనకం వచ్చినదానిలా ఊగిపోతూ, “ఓరే, రుద్రా! ఎన్నాళ్ళుగానో గమనిస్తూనే వున్నాను. నువ్వు దుష్ట సావాసాలు మరిగి దుర్వ్యసనాలకు బాని సవైపోవడమేగాక, బంగారంవంటి నా కోడలిని, రోజూ ఎందుకు వేధిస్తున్నావు? ఇదుగో, నీకు తగిన బుద్ధిచెప్పబోతున్నాను,” అంటూ, రుద్రయ్య చేతిలోని కర్ర లాక్కుని, అతడి వీపు మీదా, భుజాల మీదా దభిదభీమంటూ కొట్టసాగింది.\nరుద్రయ్య ఆ దెబ్బలకు ఓర్చుకోలేక, పడకటింట్లోదూరి, పట్టెమంచం కింద దాక్కు న్నాడు. అయినా, పూర్ణమ్మ అతణ్ణి వదలక, “మంచం కింద దూరి దాక్కుంటావా? రా, బయటికి,రా!\" అంటూ కర్రను తాటించింది.\nరుద్రయ్య పట్టె మంచం కింద గడగడ వణికిపోతూ, “అమ్మా, ఈ క్షణంనుంచీ నీ కోడలిని కొట్టననీ, పల్లెత్తుమాట అనననీ, నీమీద ఒట్టేసుకుంటున్నాను. ఒక్కమాట! నా పేరు రుద్రయ్య. మొగధీరుణ్ణి! మంచం కిందనుంచి బయటకురావడం, రాక పోవడం-అంతా నా ఇష్టం,” అన్నాడు.\nఆ మాటలతో పూర్ణమ్మ కర్రను అక్కడే పారేసి, నవ్వుకుంటూ ఇంటి నడవాలోకి వెళ్ళిపోయింది.",
            "book_page_end": 18
        },
        {
            "title": "స్వర్ణ సింహాసనం–4",
            "book_page_start": 19,
            "pdf_page_start": 19,
            "pdf_page_end": 25,
            "author": "లక్ష్మీగాయత్రి",
            "genre": "జానపద కథ",
            "moral": "సత్యం, ధర్మం, న్యాయం రాజనీతికి మూల స్తంభాలు. దైవ నిర్ణయాలను అడ్డుకోవడం మానవ ప్రయత్నాలకు సాధ్యం కాదు.",
            "keywords": [
                "స్వర్ణ సింహాసనం",
                "జానపద సీరియల్",
                "సర్పం",
                "రాజ్యాభిషేకం",
                "యుద్ధ సన్నాహాలు",
                "హైహయ వంశం"
            ],
            "characters": [
                "శ్రీదత్తుడు",
                "విజయదత్తుడు",
                "శివానందులు",
                "శ్రీలేఖ",
                "మహాసర్పం",
                "మాధవసేనుడు",
                "మరాళభూపతి",
                "చక్రభూపతి",
                "శిలీముఖుడు",
                "గాయత్రీదేవి"
            ],
            "locations": [
                "కౌండిన్య దేశం",
                "కాళింది దేశం",
                "చంపక దేశం",
                "కుంద దేశం"
            ],
            "content": "[కౌండిన్య దేశాధిపతి శ్రీదత్తుడు, గురుకులం నుంచి తన కుమారుడు విజయదత్తుణ్ణి రప్పించి తమరాజ్యాన్ని కబళించడానికి పొరుగురాజులు చేస్తూన్న కుట్రనూ, తమ బంధువయిన మాధవనేనుడు వారితో చేతులు కలిపిన వైనాన్నీ వివరించాడు. అంతలో మాధవనేనుడి కుమార్తె శ్రీలేఖ అక్కడికి రావడంతో, ఆమెకూ విజయదత్తుడికీ వివాహం జరిపించాడు. రాజగురువు శివానందుల సలహా ప్రకారం తూర్పు దిశనవున్న మైదానంలో తవ్వకాలు ఆరంభమయ్యాయి. గోతిలో వేడిగాలులు చిమ్ముతూ మహాసర్పం ఒకటి కనిపించి, తాను అడిగే ప్రశ్నకు సరైన సమాధానం చెప్పే వ్యక్తికే లొంగుతానని శివానందులకు చెప్పింది. సర్పం అడిగే ప్రశ్నకు సమాధానం చెప్పమని శివానందులు విజయదత్తుణ్ణి ఆదేశించాడు. - తరవాత]\nవిజయదత్తుడు తండ్రికీ, శివానందుడికీ నమస్కరించి, సర్పం దగ్గరకు వెళ్ళి, “ఓ మహాసర్పమా! నువ్వు అడగదలచిన ప్రశ్న ఏదో అడుగు,” అన్నాడు.\nఆ మాటకు సర్పం చిన్నగా కదిలి, “మహావీరా! ప్రశ్న అడగబోయే ముందు, ఒక ముఖ్యవిషయం చెబుతున్నాను, జాగ్రత్తగా విను. నా ప్రశ్నకు సరైన సమా ధానం చెప్పిన వ్యక్తి కంఠాన్ని, నేను ఒక అపూర్వమైన పూలదండగా మారి అలంక రిస్తాను. సరైన సమాధానం చెప్పలేని వ్యక్తిని, కాలసర్పంగా కాటువేసి, యమపురికి పంపిస్తాను. ఈ నిబంధనను ముందుగానే నీకు తెలియజేశాను. నీకిష్టమైతేనే ప్రశ్న అడుగుతాను. లేని పక్షంలో నువ్వు నిరభ్యంతరంగా వెనుదిగి వెళ్ళవచ్చు,” అన్నది.\nఆ మాటలు వింటూనే మహారాజు అదిరిపడి, “విజయా!\" అని చేయెత్తి కొడుకును వారిస్తూ, చప్పున గోతిలోకి దిగబోయాడు.\nమహారాజు ఆందోళన గమనించిన శివానందులు, అతడి చెయ్యి పట్టుకుని ఆపుతూ, “యువరాజుకు ప్రాణభయం ఏమీ లేదు ప్రభూ! నామాట నమ్మండి,\" అన్నాడు ధైర్యం చెబుతూ.\nసర్పంమాటలు వింటూనే ఒక్క క్షణం తటపటాయించిన విజయదత్తుడు, తర్వాత గంభీరంగా, “సర్పరాజా! నేను నీ నిబం ధనకు లోబడుతున్నాను. ప్రశ్న అడుగు!\" అన్నాడు.\nవెంటనే సర్పం, “సరే విను! మూడింటా, మూడింటా, మూడు చేతా రాజు పాటించ వలసిన మూడూ ఏవి?\" అని ప్రశ్నిం చింది.\nఆ ప్రశ్న విని కొద్ది క్షణాలు ఆలో చించిన విజయదత్తుడు, “నీ ప్రశ్నకు, నా జవాబు విను! ముప్పొద్దులా, మూడు లోకాల్లోనూ, త్రికరణశుద్ధిగా రాజు పాటించవలసిన మూడూ సత్యమూ, ధర్మమూ, న్యాయమూ!\" అన్నాడు.\nవెంటనే సర్పం, “శభాష్, మహావీరా! సరైన సమాధానం చెప్పి నన్ను గెలుచు కున్నావు. ఈ క్షణానే నేనొక పూలదండగా నీ మెడ అలంకరిస్తాను. నేను నీ మెడలో వున్నంత కాలం, ఎంతటి కాలకూట విష మైనా, నీకు అమృతప్రాయమవుతుంది. ఇకపోతే ఇక్కడి నుంచి మరొక మూడ డుగులకు తవ్విస్తే, నీకు మరొక అపు రూపమైన కానుక కూడా లభిస్తుంది. విజ యోస్తు!\" అంటూ ఒక్కసారిగా గాలిలోకి నిలువునా లేచి మాయమై, స్వచ్ఛమైన ధవళకాంతులు విరజిమ్ముతున్న పుష్పహా రంగా మారి, విజయదత్తుడి మెడలో పడింది.\nఆ తర్వాత తవ్వకాలు దాదాపు సాయంకాలందాకా సాగి, మరొక మూడ డుగుల లోతుకు వెళ్ళేసరికి, కూలీలు పలుగులకు ఏదో లోహం తగులుతూ ఖంగుమన్న శబ్దం వినిపించింది. కూలీలు జాగ్రత్తగా, భూనిక్షిప్తమైవున్నదానిచుట్టూ గల మట్టిని తొలగించసాగారు.\nమహారాజు గోతి అంచునే నిలబడగా, విజయదత్తుడు మాత్రం గోతిలోకి దిగి, భూగర్భంనుంచి బైటికి వస్తున్న ఆ లోహం ఏమిటా అని చూడ సాగాడు. అంతలో సూర్యాస్తమయమై చీకట్లు కమ్మసాగాయి. అయితే, దివిటీల వెలుగులో కూలీలు పనిచేయసాగారు.\nపని పూర్తిఅయ్యాక వార్త పంపవల సిందిగా, అక్కడున్న అధికారులకు చెప్పి, శ్రీదత్త విజయదత్తులిద్దరూ భవనానికి తిరిగివెళ్ళారు. మళ్ళీ వార్త అందేసరికి సూర్యోదయం కావస్తున్నది.\nమహారాజు, విజయదత్తుడు, శ్రీలేఖ, శివానందులతో సహా మైదాన ప్రాంతాన్ని చేరుకుని, అక్కడ గోతి పైన నేలమీద పెట్టబడివున్న దాన్ని చూసి, ఆశ్చర్యానం దాలతో కొద్ది సేపు నోట మాటరాకనిలబడి పోయారు.\nఎంతకాలంగానో భూనిక్షిప్తమైవున్న ప్పటికీ, బాలసూర్యుని లేత కిరణాల వెలుగులో కాంతులు వెదజల్లుతూ, రాచ రికపుఠీవికీ, హుందాతనానికీ, స్థైర్య ధైర్యా లకూసాక్షిగా నిలిచివున్న, ఆ వస్తువు-ఒక పెద్ద సింహాసనం!\nఅపూర్వమైన ఆ సింహాసనపు శిఖర భాగాన, హైహయ వంశీకులకు దేవత అయిన గాయత్రీదేవిమూర్తి, శిల్పాకృతిలో చెక్కబడివున్నది. దేవిపాదాలకు దిగువగా, ఒక పెద్ద పద్మాకారం అలంకారంగా చెక్క బడింది. దేవి కిరీటపు మధ్యభాగాన అమూల్యమైన వజ్రం ఒకటి స్వచ్ఛమైన ధవళకాంతులు విరజిమ్ముతుండగా, పద్మానికి మధ్యలో ఒక కెంపు పొదగబడి, రుధిరారుణకాంతులు వెదజల్లుతున్నది.\nసింహాసనానికి రెండు వైపులా రెండు సింహాకృతులు వున్నాయి. అవి, పెదవులు బిగించుకుని, కేవలం తమ గంభీరమైన దృష్టులద్వారా చూపరుల హృదయాల్లో కంపన కలిగిస్తూ, రాచరికపు మౌనగాంభీ ర్యాన్ని చాటి చెపుతున్నట్టుగా వున్నాయి.\nఅద్వితీయంగా వున్న స్వర్ణసింహాస నానికి మూడు మెట్లున్నాయి. మెట్టుకు రెండు చొప్పున ఆరు సాలభంజికల స్వర్ణ ప్రతిమలు, ఎదురుబొదురుగా నమస్కార భంగిమలో వున్నాయి. సింహాసనాన్ని అధిష్ఠించబోతున్న వ్యక్తికి నమస్కారాలతో స్వాగతంచెబుతున్నట్టుగావున్న, ఆ సుందరీ మణుల రమణీయమైన శిల్పాలు, ప్రతి ఒక్కరినీ విశేషంగా ఆకర్షించాయి.\nసింహాసనంకేసి చూస్తూ మహారాజు, సింహాసనస్థ అయిన తమ కులదేవతకు చేతులెత్తి నమస్కరించి, మనసులోనే, \"అమ్మా, మేమంతా నీ బిడ్డలం! నీ పాదాల సాక్షిగా ఈ సింహాసనం పైనే విజయుడికి రాజ్యాభిషేకం జరిపిస్తాను. అతణ్ణి సర్వకా లాల్లోనూ ఇలాగే చల్లగా చూడు!\" అని ప్రార్థించాడు.\nవిజయదత్తుడు కూడా శ్రీలేఖా సహి తంగా దేవికి మొక్కాడు.\nతర్వాత, సింహాసనాన్ని పదిలంగా సభా భవనానికి చేర్చవలసిందిగా, అధికారులకు చెప్పి, శ్రీదత్త, విజయదత్తులిద్దరూ శ్రీలేఖను తీసుకుని, శివానందులు వెంట రాగా అంతఃపురానికి తిరిగివచ్చారు.\nవారు అంతఃపురానికి వచ్చేసరికి, అక్కడ శిలీముఖుడనే గూఢచారి ఒకడు వారికోసం వేచివున్నాడు. మహారాజును చూడగానే వినయంగా నమస్కరించి శిలీ ముఖుడు, రాజు ఆజ్ఞాపించిన మీదట ఇలా చెప్పాడు:\n“చంపక ప్రభువైన మరాళభూపతి, తన కొడుకు_చక్రభూపతితో, కొద్దిపాటి సైన్యంతో, కాళింది దేశంలో విడిదిచేసి వున్నాడు. కాళింది రాకుమారికీ, చక్ర భూపతికీ వివాహ ప్రదాన ఉత్సవం జరి పించటంకోసం, అతడు ముందుగా వచ్చాడు. అయితే, అనుకోని విధంగా కాళింది రాకుమారి అదృశ్యమైంది. ఆమె పురుషవేషంతో మన దేశానికే పారిపోయి వచ్చివుంటుందని, మరాళ, చక్రభూపతు లిద్దరూ అభిప్రాయపడు తున్నారు. కాళిందిప్రభువు అనుమానమూ అదే! కాగా, జరిగిందేదో జరిగిపోయిందనీ, యుద్ధవ్యూహాన్ని యధాతథంగా కొనసాగ నిద్దామనీ, మరాళభూపతి పంపిన వార్తకు, కాళింది ప్రభువు తన అంగీకారాన్ని తెలి యజేశాడు. ఈ పాటికి, చంపకదేశంలో యుద్ధ సన్నద్ధులైవున్న చంపక, కుందదేశపు సైన్యాలు రెండూ, కౌండిన్యదేశం కేసి బయలుదేరివుంటాయి. కాళింది సైన్యం, మరాళుడితో వున్న కొద్దిపాటి సైన్యం జ్యేష్ఠ బహుళ పంచమినాటి రాత్రి బైలుదేరు తాయి. మనదేశానికీ, కాళింది దేశానికీ మధ్య సరిహద్దుగా వున్న కాళిందీ నది ఒడ్డున మూడు దేశాల సైన్యాలూ కలుసు కుని, ఒక్క పెట్టున నది దాటి మనదేశంపై విరుచుకు పడతాయి. ఈ మూడు సైన్యాలూ కలుసుకుని, మనతో ప్రత్యక్ష యుద్ధం ప్రారంభించే నాటికి ఆషాఢమాసపు శుక్లపక్షం చివరిరోజులు వస్తాయని వారి ఊహ! ఇప్పటి వరకూ మాకు తెలిసిన సంగతులు ఇవి!”\nశిలీముఖుడు తెచ్చిన వార్త వినగానే, మహారాజు అయోమయంగా కొడుకు వైపుచూస్తూ, “విజయా, ఏమిటిది? శిలీ ముఖుడు తెచ్చినవార్తను బట్టి, మీ మామ ఇంకా శత్రుపక్షానే వున్నాడని స్పష్టమ వుతున్నది. అంటే, నిన్న మనకు వచ్చిన పావురపుటపా, కేవలం మనను పక్కదారి పట్టించటానికని అనుకోవచ్చునా?” అన్నాడు.\nతండ్రిమాటలతో విజయదత్తుడు కూడా ఆలోచనలోపడి, చివరకు, “బహుశా కాకపోవచ్చు, నాన్నా! మామయ్య ఇప్పుడు శత్రుకూటమి మధ్యలో వున్నాడు. మరాళు డికి తన సైన్యాలేకాక, కుందదేశపు సైన్యా లుకూడా అండగా వున్నవి. తన దేశంలో వున్నాడు గదా అని ఒంటరివాణ్ణిచేసి, మరాళుణ్ణి, అతడి కొడుకునీ బంధిస్తే, అటునుంచి చంపక, కుంద సైన్యాలు రెండూ కాళింది దేశం మీద విరుచుకుపడే అవకాశం ఎంతైనా వుంది. ఇదంతా ఆలో చించి మామయ్య, తనలో పరివర్తన కలిగినా, శత్రుపక్షంలోనే వున్నట్టు నటి స్తున్నాడేమో!\" అన్నాడు.\nకొడుకు మాటలకు మహారాజు కూడా సాలోచనగా, “అలా జరిగే అవకాశం లేకపోలేదు. యుద్ధనీతిని అనుసరించి అతడు మిత్రుడుగా నటిస్తూ, శత్రు పక్షం లోనే వుండివుంటే, మనకు కనీసం మరొక పావురపు టపా అయినా వచ్చి తీరాలి. ఏది ఏమైనా మనం త్రిసైన్య కూటమిని ఎదుర్కోవటానికి తగు ఏర్పాట్లలో వుండాలి. ఆపైన జయాపజయాలు దైవాధీనాలు!” అని, శివానందుల వైపు తిరిగి, ఆచార్యా, పరిస్థితి గ్రహించారు గదా! త్వరలోనే మనం యుద్ధరంగంలోకి దిగకతప్పదు. కొద్ది సేపటి క్రితం, అపురూపంగా దొరికిన ఆ స్వర్ణసింహాసనాన్ని చూడగానే నా కుమారుడికి ఎనలేని అదృష్టం పట్టిందని పొంగిపోయాను. ఆ పరవశంతోనే సింహా సనస్థ అయిన మా కులదేవత పాదాల సాక్షిగా విజయుణ్ణి, ఆ సింహాసనంపై అధిష్ఠింప చేస్తాననీ, అతణ్ణి చల్లగా కాపాడమనీ, ఆ దేవిని ప్రార్థించాను. కాని, పరిస్థితి చూస్తూంటే నా కోర్కె ఇప్పట్లో నెరవేరే అవకాశం లేనట్టు కనిపిస్తున్నది,” అన్నాడు.\nమహారాజు మాటలకు శివానందుడు మృదువుగా, “మహారాజా, నే చెప్పదలచు కున్న విషయాన్ని మీరే ప్రస్తావించారు. యువరాజుకు ప్రస్తుతం జ్యోతిశ్శాస్త్రం లోనే చెప్పుకోదగ్గ మహర్దశనడుస్తున్నది. అతడికి నిన్నటివరకూ కాస్త ప్రాణభయం వుండేది. నిన్నటితో అదికూడా తీరి పోయింది. ఇప్పుడు అతడి గ్రహస్థితి దృష్ట్యా, అతడు పట్టిన ఇనుపముక్క చంద్రహాసమై శత్రువులను వెంటాడి వధించగలదు. ఇటువంటి స్థితిలో, అతడికి అపూర్వంగా లభించిన స్వర్ణ సింహాసనంపై వెంటనే, ఎటువంటి ఆలస్యమూ చెయ్యకుండా పట్టాభిషిక్తుణ్ణి చెయ్యటం చాలా శుభదాయకమని, నా మనసుచెబుతున్నది. విజయదత్తుడు మహారాజుగా సైన్యానికి నాయకత్వం వహించి, విజయలక్ష్మిని వెంటబెట్టుకు రాగలడు!\" అన్నాడు.\nశివానందుల మాటలను, శ్రీ దత్త, విజయదత్తు లిద్దరూ వ్యతిరేకించ లేక పోయారు. ఆ తర్వాత కొద్దిక్షణాలపాటు అక్కడ నిశ్శబ్దం తాండవించింది.\nతన కుమారుడు మాట్లాడకుండ వూరుకోవటాన్ని, అంగీకారంగా భావించిన శ్రీదత్తుడు, చేతులెత్తి దైవానికి నమస్క రిస్తూ, “అంతా మా కులదేవత అయిన గాయత్రీదేవిదయ! గతకొద్ది రోజులుగా కలలో కూడా ఊహించని విధంగా జరుగుతున్న, ఈ సంఘటనలన్నీ, దైవ ప్రేరితాలుకాని మానవకల్పితాలు కావు. మీ మాటలు వింటూంటే, ఆ దైవం నా బిడ్డను పరిపూర్ణంగా కటాక్షిస్తాడన్న విశ్వాసం, నాలో ప్రబలుతున్నది. అంతా మీయిష్టప్రకారమే కానివ్వండి!\" అన్నాడు.\nమహారాజు మాటలకు శివానందులు ఆనందిస్తూ, “చాలా సంతోషం, మహారాజా! యువరాజు సింహాసనా ధీశుడు కావటానికి సరైన ముహూర్తం కూడా నేను నిర్ణయించే వుంచాను. నేటికి సరిగ్గా నాలుగు రోజుల తర్వాత, జ్వేష్ఠబహుళపంచమీ శుక్రవారం నాటి ఉదయం,విజయదత్తుడిజాతకరీత్యా తిరుగులేని ముహూర్తం. ఆనాటి ఉదయం సూర్యోదయమైన రెండు ఘడియల తర్వాత, అతణ్ణి పట్టాభిక్తుణ్ణి చెయ్యటానికి కావలసిన ఏర్పాట్లు చెయ్యండి,\"అన్నాడు.\nశివానందుల మాటలకు విజయదత్తుడు అప్రయత్నంగా, “అక్కడ శత్రుకూటమి యుద్ధానికి బైలుదేరేరోజే, ఇక్కడ పట్టాభి షేక మన్నమాట!” అన్నాడు.\nశ్రీదత్తుడు, శివానందులు పెట్టిన ముహూర్తానికి అంగీకరించాడు. ముగ్గురూ కలిసి-పట్టాభిషేకం క్లుప్తంగా నిరాడంబ రంగా జరపాలనీ, జనాన్ని ఆకర్షించే ఆర్భా టాల జోలికి పోరాదనీ నిర్ణయించు కున్నారు.\nతక్షణం రాజధానిలో విజయదత్తుడి రాజ్యాభిషేకపు ఏర్పాట్లు ప్రారంభమ య్యాయి. వాటితోపాటు యుద్ధ సన్నా హాలు కూడా తీవ్రతరమయ్యాయి. సైనికులు తమ కత్తుల అంచులపదును రెట్టింపు చేసుకుని, ఖడ్గచాలనాన్ని మరింత తీవ్రంగా అభ్యసిస్తూ, వాటిని తళతళమని పిస్తూండగా, రాజభవనంలో అసంఖ్యా కులైన స్వర్ణకారులు తమ పనిముట్లతో, అపూర్వమైన స్వర్ణసింహాసనాన్ని మెరుగు వెడుతూ, ఆపరిసరాల్నే ధగధగలాడించటం ప్రారంభించారు.\nఇలా రోజొకక్షణంగా గడిచి, జ్యేష్ఠ బహుళపంచమి రానే వచ్చింది.\nహైహయరాజుల సభాభవనం కర్పూర, కస్తూరికా పరిమళాలతో బాటు, అలం కారంగావేలాడదీసిన రకరకాల పూలదండల సువాసనలతో ఘుమఘుమలాడసాగింది. భవనపు మధ్యభాగాన, రకరకాలకుడ్య చిత్రాలతో, వివిధరకాలైన మణులతో ముత్యాలజాలరులతో అలంకరించబడిన విశాలమైనశాలలో, అగ్రభాగాన ధగద్ధగా యమానంగా కాంతులీనుతున్న స్వర్ణసిం హాసనం అమర్చబడివుంది. సింహాసనపు దిగువ భాగాన, ముఖ్య రాజోద్యోగులం దరికీ, ఆసనాలు ఏర్పరచబడ్డాయి. వారివెనుక నుంచి సామాన్యప్రజ యధేచ్చగా విజయదత్తుని రాజ్యాభిషేక సంరంభాన్ని తిలకించే వీలుకల్పించబడింది.\nఈ ఏర్పాట్లూ, అలంకరణలన్నింటికీ మకుటాయమానంగా, సింహాసనానికి కుడిపక్కగా వేదవిదులైన బ్రాహ్మణులు కూర్చుని, ఉచ్ఛస్వరాలతో వేదగానం చేస్తూండగా, సింహాసనానికి ఎడమవైపున కూర్చునివున్న సంగీతవిద్వాంసులు, తమ మంగళ వాద్యాలశృతులను మరొక్కసారి సరిచూసుకుంటున్నారు.\nఎవరికివారు అమితోత్సాహంతో ఎదురుచూస్తుండగా, శివానందులు నిర్ణయించిన ముహూర్తం సమీపించింది.\nశివానందులు ఆజ్ఞాపించిన మీదట, తండ్రిపాదాలకు ప్రణమిల్లి, శ్రీలేఖతో పాటు స్వర్ణసింహాసనపు తొలిమెట్టుమీద, తన కుడిపాదాన్ని ఆనించబోయాడు, విజయదత్తుడు.\nఆ మరుక్షణం, కోమలగంభీరమైన ఒకస్వరం, వర్షాకాలపు మేఘంలా గర్జిస్తూ, \"విజయదత్తా, ఆగు!\" అన్నది.",
            "book_page_end": 25
        },
        {
            "title": "భారత సంస్కృతి—చరిత్ర- 3: గంగావతరణం",
            "book_page_start": 26,
            "pdf_page_start": 26,
            "pdf_page_end": 30,
            "author": "విశ్వావసు",
            "genre": "పురాణ వ్యాసం",
            "moral": "పురాణ కథలు నిగూఢ సందేశాలను కలిగి ఉంటాయి. పర్యావరణాన్ని, నదులను, ప్రకృతిని గౌరవించడం భారతీయ సంస్కృతిలో భాగం.",
            "keywords": [
                "గంగావతరణం",
                "నచికేతుడు",
                "భగీరథుడు",
                "సగరుడు",
                "కపిలముని",
                "పర్యావరణం"
            ],
            "characters": [
                "సందీపుడు",
                "శ్యామల",
                "జయలక్ష్మి",
                "దేవనాథుడు (తాత)",
                "నచికేతుడు",
                "యముడు",
                "సగరుడు",
                "అంశుమానుడు",
                "దిలీపుడు",
                "భగీరథుడు",
                "కపిలముని",
                "ఇంద్రుడు",
                "బ్రహ్మ",
                "శివుడు"
            ],
            "locations": [
                "గౌతమీ తీరం",
                "హిమాలయాలు",
                "పాతాళలోకం",
                "గంగానది"
            ],
            "content": "ఒక గొప్ప నాగరికతలోని ఘట్టాలు- తరతరాలుగా సత్యంకోసం జరిగిన అన్వేషణ!\nసాయంకాలం బడి నుంచి రాగానే, “అమ్మా, నాకు వ్యాసరచన పోటీలో మొదటి బహుమతి వచ్చింది!” అన్నాడు తల్లి జయలక్ష్మితో సందీపుడు.\n“నిజంగానా!” అన్నది తల్లి ఆనందంతో.\n\"అవునమ్మా. ఆ బహుమతి రావడానికి కారణం మన తాతయ్య. నిజానికి ఆ బహు మతి ఆయనకే ఇవ్వాలి,\" అన్నాడు సందీపుడు.\n“అలాగా!” అంటూ చిన్నగా నవ్వింది జయలక్ష్మి.\n“భారత చరిత్రలో మీకు నచ్చిన పాత్ర, మన పురాణాలలో మీకు నచ్చిన పాత్ర, మీకు తెలిసిన వారిలో మీకునచ్చిన వ్యక్తి అనే మూడు శీర్షికల కింద వ్యాసరచన పోటీలు నిర్వహించారు. పురాణాలలో నాకు నచ్చిన పాత్ర అనే అంశాన్ని తీసుకుని నేను నచికేతుణ్ణి గురించి రాశాను. నచికేతుడి తండ్రి అతన్ని యముడికిస్తానని చెప్పాడంటే, అతన్ని యమలోకానికి పంపి నట్టు అర్థంకాదు; అతన్ని మరణ రహస్యం గురించి తీవ్రంగా ఆలోచించమని ఆజ్ఞాపించాడు. అతడు మూడు పగళ్ళూ, మూడు రాత్రులూ నిద్రాహారాలు మాని ధ్యానంలో గడిపి మరణ రహస్యాన్ని తెలుసుకున్నాడు అని వివరించాను. ఆ వివరణను న్యాయనిర్ణేతలు మెచ్చుకుని నాకు మొదటి బహుమతి ఇచ్చారు!\" అన్నాడు సందీపుడు.\n“నచికేతుడి కథలో ఇంత అంతరార్థం వుందని నాకు తెలియదు!\" అన్నది జయలక్ష్మి ఆశ్చర్యంగా.\n\"ఆ కథలలో ఇలాంటి నిగూఢార్థాలు లేకుంటే వాటిని మనం ఎప్పుడో మరిచిపోయి వుండేవాళ్ళం. మన కథలు వేలాది సంవత్సరాలు నిలిచి ఉన్నాయంటే దానికి కారణం వాటిలో ఇమిడివున్న నిగూఢ సందేశాలే”, అంటూ తాత దేవనాథుడు తన గది నుంచి వెలుపలికి వచ్చాడు.\n\"తాతయ్యా, మీరు నదీతీరంకేసి వెళుతు న్నారా? నేనూ వస్తాను,\" అన్నాడు సందీపుడు ఉత్సాహంగా.\n“నేనూ వస్తాను,” అంటూ శ్యామల వాకిలి కేసి పరిగెత్తుకువచ్చింది.\nముగ్గురూ కొంత సేపటికి నదీ తీరం చేరారు.\n“మనం గంగానదికి ఒక శాఖ అయిన నదీ తీరంలో ఉంటున్నాం కదా! మరి గంగానదిని పవిత్రంగా ఎందుకు భావిస్తారో మీకు తెలుసా?” అని అడిగాడు దేవనాధుడు.\n“నాకు తెలుసు. ఎందుకంటే, గంగానది ఋషీకేష్, హరిద్వార్, వారణాశి వంటి పవిత్ర క్షేత్రాల గుండా ప్రవహిస్తున్నది కదా! అందు కని!\" అన్నది శ్యామల.\n\"కాదు, కాదు. గంగానదీతీరంలో ఉండడం వల్లే ఆ క్షేత్రాలు పవిత్రమయ్యాయి!” అన్నాడు సందీపుడు.\n\"కాదు. నువ్వేదో మహాతెలివైనవాడినని నిరూపించడానికి ప్రయత్నిస్తున్నావా?\" అన్నది శ్యామల.\n“నేను తెలివైనవాణ్ణి. అయినా, నీ కంటే తెలివైనవాణ్ణి అని నిరూపించాడానికే ఈ ప్రయత్నం!\" అన్నాడు సందీపుడు.\n“మీరిద్దరూ తెలివైన వాళ్ళే. అందుకు పోట్లాట ఎందుకు గాని, ఇలారండి. కేవలం పుణ్యక్షేత్రాలవల్ల నదికి పవిత్రతగానీ, ఆ నది ప్రవహించడంవల్లే ఆయా క్షేత్రాలకు పవిత్రత గానీ సిద్ధంచలేదు. ఈ రెండూ కూడా పవిత్రం కావడానికి ఇతర కారణాలు ఉన్నాయి. గంగను పావనగంగగా ఎందుకు భావిస్తామో ఇప్పుడు నాకు తెలుసుకోవాలని ఉన్నది,\" అన్నాడు దేవనాధుడు.\n“చెప్పండి, తాతయ్యా!” అన్నది శ్యామల కుతూహలంగా.\n“నాకు తెలుసుకోవాలని ఉన్నది, అని చెప్పాను కదా? మీరే నాకు ఆ విషయం చెప్పాలి!\" అన్నాడు దేవనాధుడు.\n“మాకు తెలియదే,” అన్నాడు సందీపుడు.\n“తెలుసుకోవడానికి ప్రయత్నించండి. మీకు తెలియలేదంటే మీ స్నేహితులను అడగండి. ఉపాధ్యాయులను అడగండి. రేపు వచ్చి నాకు చెప్పండి,\" అన్నాడు దేవనాధుడు.\nఆసక్తికరమైన విషయాలను చెబుతానని తనతో వచ్చిన పిల్లలను నిరాశపరచకుండా, దేవనాధుడు వారికి ప్రపంచంలోనే చాలా పొడవైన నైలునదిని గురించీ, అమెజాన్ నదిని గురించీ వివరించాడు. అమెజాన్ నది జన్మ స్థానాన్ని 1971 వ సం॥ లోనే అమెరికాకు చెందిన నూతన ప్రాంతాల అన్వేషకుడు మెల్లటైర్ కనుగొన్న విషయం చెప్పాడు.\n“అతి పెద్దదైన ఆ నది ఎక్కడ పుడుతుందో తెలుసుకోకుండా, ఇంతకాలం ఎలావుండగలి గారు తాతయ్యా?” అని అడిగింది శ్యామల.\n“చాలా విషయాల గురించి మనకు ఏమీ తెలియదు. అయితే, ఆ నిజాన్ని మన అహం అంగీకరించదు. మనిషి పుట్టడానికి ముందు ఎంతో కాలంనుంచి ఇక్కడ ప్రకృతి ఉన్నది. ప్రకృతిలో ఒక క్రమం ఉన్నది. కాని మనిషి పర్యవసానాలను పట్టించుకోకుండా కొండలనూ, అడవులనూ నిర్మూలిస్తున్నాడు. నదీ మార్గాలతో ఆడుకుంటున్నాడు. మన పూర్వులు పర్వతా లనూ, నదులనూ దేవుళ్ళుగా, దేవతలుగా ఆరాధించారు. ప్రకృతికి ఆధారంగా కొన్ని అదృశ్యశక్తులు ఉన్నాయని భావించిన ఋషులూ ఉన్నారు. మామూలు ప్రజలు కొండలనూ, నదులనూ భక్తిభావంతో పూజించేవారు,” అన్నాడు దేవనాధుడు.\n“మరి ఆ భక్తి భావం ఎలా మారిపోయిం దంటారు?” అని అడిగాడు సందీపుడు.\n\"క్రమేణా, మనిషిలో ప్రతిదానినీ తక్షణ ప్రయోజనంతో కొలిచే బుద్ధి పెరిగింది. రేపు ఏమైనా ఫరవాలేదు; ఈరోజు సుఖంగా గడిస్తే చాలు అనే మనస్తత్వం పెచ్చు పెరిగిపోయింది. ఈ తరం మనుషుల్లో గతంపట్ల ధిక్కారం, భావి తరాలపట్ల అశ్రద్ధ ప్రబలిపోయాయి. అందువల్ల వాతావరణకాలుష్యం జరుగుతోంది. ప్రకృతి ప్రసాదించిన అమూల్యమైన వరాల్లాంటి పురాతన మైన అరణ్యాలు అంతరించి పోతున్నాయి. నదులు మార్గాలు మార్చుకుంటున్నాయి; నానాటికి అడుగంటి కృశించి పోతున్నాయి,” అన్నాడు దేవనాధుడు.\nచీకటి పడుతూండగా ముగ్గురూ ఇల్లు చేరారు. పిల్లలిద్దరూ విచారంతో మౌనం వహిం చారు. వాళ్ళ విచారాన్ని పోగొట్టడానికి దేవ నాధుడు నవ్వుతూ, “నాతరం వాళ్ళకన్నా, మీ తల్లిదండ్రుల తరం వాళ్ళకన్నా, మీ తరం వాళ్ళు వివేకవంతులుగా నడుచుకోగలరని నేను ఆశిస్తున్నాను. ప్రకాశవంతమైన భవిష్యత్తును రూపొందించుకోవాలంటే గతాన్ని చక్కగా అర్థం చేసుకోవాలి. అదిసరే, రేపు మీరు నాకు గంగా వతరణం గురించి చెప్పాలి, గుర్తుందా?\" అన్నాడు.\n“అలాగే, తాతయ్యా,” అంటూ పిల్లలిద్దరూ తల్లి దగ్గరికి వెళ్ళారు.\n*\nమర్నాడు సాయంకాలం సందీపుడు దేవ నాధుడి గదిలోకి అడుగు పెడుతూ, “తాతయ్యా! గంగావతరణం గురించి నేను ఒక పుస్తకంలో చదువుకుని వచ్చాను,” అన్నాడు.\n“నేను మా ఉపాధ్యాయు లను అడిగితెలుసుకున్నాను, తాతయ్యా!\" అన్నది శ్యామల లోపలికివస్తూ.\n“అలాగా! మంచిది. చెప్పండి మరి,\" అన్నాడు దేవనాధుడు.\nఒకరి తరవాత ఒకరుగా ఇద్దరూ పోటీపడి గంగా వతరణ కథనుచెప్పడం ప్రారంభించారు:\nఒకానొకప్పుడు సగరుడనే రాజు అశ్వమేధ యాగం తలపెట్టి, యాగాశ్వాన్ని వదిలాడు. అది భూలో కాన్నంతా తిరిగి విజయవంతంగా తిరిగి వచ్చినట్టయితే సగరుడు భూమండలానికి చక్రవర్తి అవుతాడు.\nఅయితే, ఒకనాడు యాగాశ్వం కనిపించ కుండా పోయింది. దాని వెంట వచ్చిన రాకుమా రులు ఎక్కడెక్కడో వెదికారు. కాని ఫలితం లేకుండా పోయింది. అది భూలోకంలో కనిపిం చలేదు గనక, పాతాళలోకంలో వెదకమని సగరుడు తన అరవైనాలుగువేల మంది కుమారులను ఆజ్ఞాపించాడు. వాళ్ళు భూమిని తవ్వుకుంటూ పాతాళానికి వెళ్ళారు. అక్కడ కపిలముని ఆశ్రమం ముందు యాగాశ్వం చెట్టుకు కట్టబడి కనిపించింది. తమ యాగాశ్వాన్ని దొంగిలించాడని భావించి సగరకుమారులు మునిని దూషించారు. మరుక్షణమే ముని శాపానికి గురై అందరూ బూడిదరాసు లుగా మారిపోయారు!\nఅసలు జరిగిందేమిటంటే - సగరుడి పై పగసాధించడానికి ఇంద్రుడు యాగాశ్వాన్ని దొంగి లించి, ముని ఆశ్రమం ముందు బంధించి వెళ్ళాడు!\nకపిలముని గొప్ప తపోసంప న్నుడు గనక, రాజు సగరుడు ఆయన్ను ఏమీ చేయలేక పోయాడు. ఆయన మనవడు అంశుమానుడు గానీ, అతడి కుమారుడు దిలీపుడుగానీ, తాత తండ్రులకు శాపవిముక్తి కలిగించలేక పోయారు.\nఆఖరికి దిలీపుడి కుమారుడు భగీరథుడు పాతాళంలో బూడిద రాసులుగావున్న తన పూర్వులకు శాప విముక్తి కలిగించాలని నిశ్చయించాడు. కపిల ముని దగ్గరికి వెళ్ళి తన ముత్తాతల అపరాధాన్ని క్షమించి శాపవిముక్తి ప్రసాదించమని ప్రార్థిం చాడు.\nకపిలముని భగీరథుడి ప్రార్థనను మన్నిం చాడు. బూడిదరాసులుగా వున్న సగర కుమారులు మళ్ళీ సజీవులు కావాలంటే ఆకాశగంగ భూమికి దిగిరావాలి; గంగాజలంతో బూడిదరాసులు పునీతం కావాలి, అని చెప్పాడు.\nఆకాశగంగ రక్షకుడు బ్రహ్మ. భగీరథుడు హిమాలయాలకు వెళ్ళి బ్రహ్మను గురించి ఘోర తపస్సు చేశాడు. ఆయన తపస్సుకు మెచ్చి బ్రహ్మ ప్రత్యక్షమై గంగలో ఒక పాయను భూమికి వదలగలనని వరమిచ్చాడు. అయినా, ఆకాశ గంగ భూమికి ఉరికే వేగాన్ని భూమి తట్టు కోగలదా? గంగను భరించగల వారెవరు? అందుకని భగీరథుడు శివుణ్ణి ప్రార్థించాడు. శివుడు భగీరథుడి ప్రార్థనను మన్నించి, గంగను తలపై దాల్చడానికి అంగీకరించాడు.\nబ్రహ్మ అనుమతితో, దివినుంచి భువికి దిగి రావడానికి గంగ మొదట శివుడి శిరస్సు మీదికి ఉరికింది. శివుడి జటాజూటాల నుంచి ఒకపాయ హిమాలయపర్వతం మీదికి జారి, కొండలూ, కోనలూ దాటుకుంటూ మైదానం చేరింది.\nభగీరథుడు శంఖనాదం చేస్తూ, ముందు వెళుతూంటే గంగా ప్రవాహం ఆయన్ను అనుస రించి, భూలోకాన్ని చుట్టుముట్టి, అక్కడినుంచి పాతాళానికి చేరింది. గంగాజలం బూడిద రాసులపై ప్రవహించగానే అరవైనాలుగు వేల మంది సగరకుమారులు ప్రాణాలతో లేచి వచ్చారు!\nశ్యామలతో కలిసి గంగావతరణ కథను పూర్తిచేసిన సందీపుడు - \"దివి నుంచి భువికి దిగివచ్చిన దివ్యనది గంగ. అది సగర కుమారుల శాపాన్ని పోగొట్టింది. అందుకే అది పవిత్రమైనది. అంతే కదా, తాతయ్యా?\" అన్నాడు.\n“మీరు ఆ కథ చెప్పిన విధానం చాలా బావుంది. అయితే, గంగ పుట్టుకకు సంబం ధించిన మరొక కథ కూడా వుంది. అది అంత ప్రసిద్ధం కాదు. భూమి మీదికి దిగడానికి పూర్వపు ఆకాశగంగ జన్మ వృత్తాంతం అది! ఆ కథను కూడా తెలుసుకుంటే, దాని పవిత్రతకు సంబంధించిన విషయం మరింత విశదమవు తుంది. ఇక్కడ మరొక విషయం మరిచిపో కూడదు. పురాణకథలు చాలావరకు సంకేతాలే. ఒకసారి ప్రాణాలు పోగొట్టుకున్నవారు పావన గంగా జలం తగలగానే మళ్ళీ ప్రాణాలతో లేచి వచ్చారు అంటే మరణ శాపం నుంచి దైవ కృప విముక్తి కలిగించకలదనే అర్థంచేసు కోవాలి,\" అన్నాడు దేవనాధుడు.\n\"ఆకాశగంగ జన్మవృత్తాంతం చెబుతా నన్నారు కదా? దానిని చెప్పండి, తాతయ్యా!\" అన్నది శ్యామల కుతూహలంతో.\n“రేపు చెబుతాను, చిట్టితల్లీ!\" అన్నాడు దేవనాధుడు.",
            "book_page_end": 30
        },
        {
            "title": "మంచితనం – మంచిధనం",
            "book_page_start": 31,
            "pdf_page_start": 31,
            "pdf_page_end": 34,
            "author": "దాసరి వెంకటరమణ",
            "genre": "నీతి కథ",
            "moral": "నిజమైన ధనం మంచితనమే. అన్యాయంగా సంపాదించిన ధనం ఎప్పుడూ ఆదుకోదు. కండబలం కన్నా మంచితనమే రక్షణ.",
            "keywords": [
                "దురాశ",
                "దౌర్జన్యం",
                "పశ్చాత్తాపం",
                "మంచితనం",
                "నిజాయితీ",
                "రాఘవయ్య"
            ],
            "characters": [
                "వీరభద్రం",
                "రాఘవయ్య (తాత)",
                "సూరయ్య",
                "సువర్చల",
                "వీరభద్రం కుక్క",
                "సూరయ్య బంధువు"
            ],
            "locations": [
                "గ్రామం",
                "సత్రం",
                "సంత",
                "పొలం"
            ],
            "content": "వీరభద్రం అనేవాడికి, తల్లీ తండ్రీ చిన్నప్పుడే పోయారు. వాడితాత రాఘవయ్య, వాడికే లోటూతెలియకుండా గారాబంగా వెంచాడు రాఘవయ్య తనకున్న అరెకరం పొలంలో, రకరకాల కూరగాయలు పండించేవాడు. వాటిని అమ్మగా వచ్చిన డబ్బుతో, వాళ్ళ జీవితం హాయిగా గడిచిపోయేది.\nవీరభద్రం పెరిగి పెద్దవాడయ్యాడు. అతిగారాబంగా పెరగడం మూలాన చదువు అబ్బలేదు. చదువుకోకుండా సోమరిగా తిరగడం మూలాన పనిచెయ్య డానికి ఒళ్ళు వంగలేదు. రాఘవయ్యకు రోజురోజుకూ వయసు మీద పడటం మూలాన మునుపటిలా కష్టపడలేక పోతు న్నాడు. అందువల్ల ఆదాయం తగ్గింది. వీర భద్రానికి చిల్లర ఖర్చులకు డబ్బులందటం మాట అటుంచి, పూట గడవటం కష్ట మయ్యే పరిస్థితి వచ్చింది.\nచేతిలో పైసా లేకుండా కాలంగడపటం వీరభద్రానికి కష్టమైపోయింది. వాడు ఎరిగినవాళ్ళ దగ్గర చేబదులు అడిగి తీసుకోవటం మొదలు పెట్టాడు. రాఘవయ్య ముఖం చూసి మొదట్లో కొంతమంది, వీరభద్రం అడగ్గానే డబ్బిచ్చినా, తర్వాత మానుకున్నారు. ఇదికాదని వాడు, తన అవసరంమేరకు సమయానుకూలంగా వాళ్ళనూ, వీళ్ళనూ బెదిరించి డబ్బులు వసూలు చేయసాగాడు.\nచిన్నప్పటి నుంచీ పనీపాటూ లేకుండా పెంచిన శరీరం కాబట్టి, వీరభద్రం బలంగా, దిట్టంగా వుండి, ఒకే సమయంలో ఇద్దరు ముగ్గుర్ని ఎడాపెడా కొట్టగలిగేవాడు. వీరభద్రంలో వస్తున్న మార్పు చూసి, అదంతా తన పెంపకంలోని లోపమని రాఘవయ్య చాలా బాధ పడసాగాడు.\nవీరభద్రం ఊరిమీదపడి తిరుగుతూ, ఆకలి అనిపించినప్పుడల్లా చిరుతిళ్ళు తింటూ, రాత్రికి ఏ గుళ్ళోనో, సత్రంలోనో పడుకుంటూ క్రమంగా ఇంటికి రావడం మానేశాడు.\nఒకసారి వీరభద్రం సత్రంలో పడుకుని వుండగా, ఒక సంఘటన జరిగింది. ఎప్పుడో వీరభద్రం చేత తన్నులుతిన్న వాడొకడు, ఎదురుదెబ్బతీయాలని అదనుకోసం చూస్తున్నాడు. వాడికి వీరభద్రం సత్రంలో పడుకున్నాడని తెలిసి, అర్ధరాత్రి వేళ వాడి అంతం చూడాలని వచ్చాడు. కానీ అక్కడ పడుకున్న కుక్కొకటి వాణ్ణి చూసి మొరిగింది. వీరభద్రం తటాలున లేచి, వాడి మీద కలయబడ్డాడు. అయితే, సత్రంలో పడు కునివున్న కొందరు లేచి, వాళ్ళిద్దరినీకోప్పడి పంపేశారు.\nమర్నాడు రాఘవయ్యకు సంగతితెలిసి, మనవణ్ణి చూడవచ్చి కంటతడి పెట్టు కున్నాడు. వాడి కెన్నో నీతివాక్యాలు చెప్పి, ఇంటికి రమ్మని బతిమాలాడు. కానీ వీరభద్రం ఏమీ వినిపించకోకుండా, తనను కాపాడిన కుక్కను దగ్గరకు తీసుకుని ప్రేమగా నిమురుతూ వుండిపోయాడు.\nఅది మొదలు ఆ కుక్క వీరభద్రం ఆరో ప్రాణం అయ్యింది. వాడెక్కడ తిరిగినా అంటిపెట్టుకుని వుండేది. అక్కడికి సమీప గ్రామంలో వారం వారం సంత జరిగేది. సంతలో వాడు అంగళ్ళవెంట తిరిగి డబ్బులు వసూలు చేసేవాడు. వాణ్ణి ఎదిరించే ధైర్యం ఎవరికీ వుండేది కాదు. వాడికుక్క అడ్డమైన తిండి తిని పులిలా తయారైంది. అది వీరభద్రం మీద ఈగ వాలనిచ్చేదికాదు. వాడిలో దౌర్జన్య బుద్ధి పెరిగింది. క్రమంగా వాడి సంపాదన కూడా పెరిగింది. కొత్త కొత్త పరిచయాలూ, స్నేహితులూ పెరిగారు. వాడు తాత రాఘవయ్య గురించి దాదాపు మరిచి పోయాడు.\nఒకరోజు వీరభద్రం, రాఘవయ్యకు జబ్బుచేసి మంచానపడ్డాడని తెలిసి చూడటానికి వెళ్ళాడు. రాఘవయ్య, మనవడిని దగ్గరకు తీసుకుని, “నాయనా! నీగురించి నాకు చాలా బెంగగా వుందిరా. ఎలాబతుకుతావో, ఏమిటో!\" అన్నాడు.\nవీరభద్రం తేలిగ్గా నవ్వేస్తూ, “నా దగ్గర కావాల్సినంత డబ్బుంది. నా గురించి దిగులుపడకు,\" అన్నాడు.\nరాఘవయ్య చిరుకోపంగా, “పిచ్చివాడా! అయాచిత ధనం, అన్యాయార్జిత ధనం అవసరానికి అందిరాదు. మనిషి ముందు మంచితనం సంపాయించాలి. ఆ మంచి తనమే ఆ మనిషికి ధనం సంపాదించి పెడుతుంది. అదే మంచి ధనం. మనిషి కేదైనా ఆపద సంభవించినప్పుడు ఆదు కొనడానికి అతనివద్ద మంచితనమైనా వుండాలి, లేదా మంచిగా సంపాదించిన ధనమైనా వుండాలి. అవి రెండూ లేనివాడు తీరని కష్టాల పాలైపోతాడు,” అన్నాడు.\nవీరభద్రం నిర్లక్ష్యంగా అక్కడి నుంచి వెళ్ళిపోయాడు.\nఇది జరిగిన కొద్ది రోజులకు వీరభద్రం కుక్క చచ్చిపోయింది. పొరుగూరు నుంచి వచ్చిన సింహంలాంటి కుక్కొకటి, వీరభద్రం కుక్కను చీల్చి చెండాడి దారుణంగా చంపింది.\nవీరభద్రానికి రెండు రోజుల పాటు తిండి సహించలేదు. కుక్కచావు వాణ్ణి బాగా కుంగతీసింది. ఆ సమయంలో రాఘవయ్య వెతుక్కుంటూ వాడున్న చోటుకు వచ్చాడు. వీరభద్రం జరిగింది తాతకు చెప్పి, కళ్ళనీళ్ళు పెట్టుకున్నాడు.\nరాఘవయ్య వాడిని ఓదార్చుతూ, “నీ దురాగతాలవల్ల, ఎందరు బాధపడు తున్నారో ఎప్పుడైనా ఆలోచించావా? వాళ్ళల్లో చాలామంది నీ నాశనం కోసం ఎదురు చూస్తూంటారు. నలుగురిని బెదిరించి బతికేవాడు, తనను తాను కాపాడుకునేందుకు క్షణ క్షణం భయ పడుతూ నరకయాతన అనుభవిస్తూంటాడు. అలాంటి వాడు ఎంతకాలం బతగ్గలడు? కండబలం, కాలిబలం వున్నంతవరకు! అవి శాశ్వతం కాదు. ఈ రోజు నీ కుక్క, రేపు నువ్వు,” అని వాణ్ణి ఇంటికి తీసుకుపోయాడు.\nనాలుగు రోజులపాటు వీరభద్రం ఎక్కడికీ కదలకుండా, ఇంటిపట్టునే వున్నాడు. క్రమంగా తాతచెప్పే హిత వాక్యాల గురించి వాడు మనసులో మధనపడ సాగాడు.\nఒకనాటి సాయంకాలం, రెండు రోజులుగా జ్వరంతోవున్న పక్కింటి సూరయ్య పొలానికి బయలుదేరుతూంటే, అతడి భార్యా, కూతురూ వెళ్ళవద్దని వారిస్తున్నారు. అయినా, చేతికి వచ్చిన పంట, కావలి లేకుంటే దొంగల పాలువు తుందంటున్నాడు సూరయ్య.\nఈ పరిస్థితి చూసి వీరభద్రానికి జాలి కలిగింది. వాడు, సూరయ్యకు బదులు పొలంకాపలాకు తాను వెళతానని సూరయ్యను ఒప్పించి పొలానికి బయలు దేరాడు. సూరయ్య కూతురు సువర్చల, వీరభద్రం రాత్రి తినడానికి భోజనం కట్టితెచ్చి యిచ్చింది. వీరభద్రంలో వచ్చిన మార్పుకు రాఘవయ్య, సూరయ్య ఎంతో సంతోషించారు.\nమరసటిరోజు ఉదయం బారెడు పొద్దెక్కినా వీరభద్రం ఇంటికి తిరిగి రాలేదు. సంగతి కనుక్కుందామని వెళ్ళిన రాఘవయ్యకు, పొలంగట్టున తుప్పల్లో మూలుగుతూ పడివున్న వీరభద్రం కని పించాడు. అతడి ఒంటి నిండా బలమైన దెబ్బలు! రాఘవయ్య గట్టిగా కేకలు పెట్టి, చుట్టుపక్కల వాళ్ళసాయంతో వీరభద్రాన్ని ఇల్లుచేర్చాడు.\nజరిగిందేమంటే – సూరయ్య దూరపు బంధువొకడు, సూరయ్య ఆస్తిమీద ఆశతో, తనకు సువర్చలనిచ్చి పెళ్ళిచేయ మని తిరుగుతున్నాడు. దానికి సూరయ్య ఇంట్లోఎవరూఒప్పుకోలేదు. సూరయ్యను అడ్డుతొలగించి, ఆడవాళ్ళనూ ఆస్థినీ దారికి తెచ్చుకోవచ్చనే ఉద్దేశ్యంతో, నలుగురు మనుషుల్ని వెంటబెట్టుకుని, సూరయ్య కావలివుండే పొలానికి వచ్చాడు.\nతగు జాగ్రత్తలో వున్న వీరభద్రం వాళ్ళతో కలబడ్డాడు. చీకట్లో, ఆ మనిషి సూరయ్య కాదని తెలియటానికి వాళ్ళకు చాలా సమయం పట్టింది. ఈ లోపల వీరభద్రా నికి బాగా దెబ్బలు తగలడం జరిగింది.\nసూరయ్య చేయించిన వైద్యంతోనూ, సువర్చల చేసిన సపర్యలతోనూ వీరభద్రం త్వరగానే కోలుకున్నాడు. ముఖ్యంగా తన తండ్రిని ముందు ఊహించని విధంగా రక్షించిన వీరభద్రమంటే, సువర్చలకు ఎంతో గౌరవాభిమానం కలిగింది.\nఒకరోజు ఉదయం రాఘవయ్య, వీరభద్రంతో, “ఒరే, నువ్వు అడక్కుండానే సూరయ్యకు సాయం చేయబోయావు. నీ మంచితనానికి ప్రతిఫలం ఏమిటో తెలుసా? తనకున్న ఐదెకరాల ఆస్తిని నీకివ్వటానికి సూరయ్యా, నీకు భార్య కావటానికి సువర్చలా ఒప్పుకున్నారు. నీ మంచితనానికి, మంచిధనంతోపాటు మంచికన్య కూడా లభిస్తున్నది!\" అన్నాడు.\nఇది విన్న వీరభద్రం,తనుసోమరితనానికీ, కజ్జాలబతుక్కూ దూరమైన కారణంగా కలిగిన అదృష్టానికి ఎంతగానో సంతోషించాడు.",
            "book_page_end": 34
        },
        {
            "title": "కావేరీ తీర ప్రయాణం-6: దేవాలయాలు-స్థలపురాణాలు",
            "book_page_start": 35,
            "pdf_page_start": 35,
            "pdf_page_end": 38,
            "author": "జయంతి మహాలింగం",
            "genre": "యాత్రా చరిత్ర/భౌగోళికం",
            "moral": "పారిశ్రామికాభివృద్ధి పర్యావరణ పరిరక్షణతో సమన్వయం కావాలి.",
            "keywords": [
                "కావేరీ నది",
                "భవానీ నది",
                "స్థల పురాణాలు",
                "సంగమేశ్వర ఆలయం",
                "పర్యావరణ కాలుష్యం",
                "పరిశ్రమలు"
            ],
            "characters": [
                "పరాశరముని",
                "ఎడ్మండ్ గ్యారో",
                "వేదనాయకి మాత",
                "దక్ష ప్రజాపతి",
                "శివుడు",
                "దాక్షాయణి",
                "వీరభద్రుడు",
                "భద్రకాళి",
                "సదాశివ బ్రహ్మేంద్రులు",
                "త్యాగరాజు"
            ],
            "locations": [
                "భవాని",
                "కావేరి",
                "ఈరోడు",
                "కోయంబత్తూరు",
                "తిరుప్పురు",
                "కరూరు",
                "నేరూర్",
                "తమిళనాడు"
            ],
            "content": "సేలంనగరానికి నైరుతీ దిశలో భవాని పట్టణం ఉన్నది. అక్కడి భవానీ నది పేరుమీదుగానే దీనికీ పేరు వచ్చింది. కేరళలోని వళ్ళువనాడు కొండలలో పుట్టి, తమిళనాడు లోని కోయంబత్తూరు, ఈరోడు జిల్లాల గుండా దాదాపు 217 కి.మీ. దూరం ప్రవహిస్తోంది భవానీనది. మార్గ మధ్యంలో సిరువాణి, చిర్రార్, కుణ్ణూర్, కుందా, మోయార్ అనే చిన్న చిన్న ఏరులు ఈ జీవనదిలో కలుస్తు న్నాయి.\nభవానీ నది కావేరిలో సంగమించే చోటును పవిత్రంగా భావిస్తారు. రెండు నదులు కలిసేచోట మూడోనది అంతర్వాహినిగా కలుస్తుందని చెప్పే సంప్రదాయం ఇక్కడా ఉన్నది. అక్కడ అంతర్వాహినిగా వచ్చి కలిసేది అముదానది. అమృతకలశాన్ని రాక్షసుల నుంచి రక్షించడానికి, పరాశరముని దానిని భవానివద్ద భూమిలో పాతిపెట్టాడు. ఆయన తిరిగివచ్చి చూస్తే, అమృతకలశం పాతిన చోట శివలింగం కనిపించింది. దానిని పైకెత్తడానికి పరాశరముని ప్రయత్నించాడుగాని, కదిలించలేక పోయాడు. లింగం నుంచి బుగ్గలా నీటిధార పైకిఎగిసింది. అదే అముదానది పేరుతో అంతర్వాహినిగా వచ్చి ఈ సంగమంలో కలుస్తున్నదని చెప్పే కథ ప్రచారంలో ఉన్నది.\nతమిళనాడులోని ప్రసిద్ధమైన దేవాలయాలలో భవాని సంగమేశ్వర ఆలయం ఒకటి. దీనిని దక్షిణ ప్రయాగ, దక్షిణ బదరి, త్రివేణీ సంగమం అని కూడా పిలుస్తారు. శంకరగిరి, తిరుచ్చెంగోడు, పద్మ గిరి, మంగళగిరి, వేదగిరి అనే అయిదు గిరిదేవాలయాలతో ఈ ఆలయం పరివేష్టించబడి ఉన్నది. 1900 సంవత్సరా రంభంలో ఎడ్మండ్ గ్యారో అనే ఒక బ్రిటిష్ కలెక్టర్, ఈ సంగమ సమీపం లోనిఒక భవనంలో బస చేశాడు. ఒకనాటి అర్ధ రాత్రి సమయంలో అతను ఉంటూన్న భవనాన్నీ, దాపుల నున్న పాత కోట నూ హఠాత్తుగా చుట్టుముట్టిన జలప్రవాహం నుంచి అదృష్ట వశాత్తు తప్పించుకున్నాడు. వేదనాయకి మాత అతని కలలో కనిపించి వెల్లువను గురించి హెచ్చరించిందనీ; గ్యారో కృతజ్ఞతతో గుడిలోని దేవతకు ఆభరణాలు, దంతంపల్లకీ కానుకలుగా సమర్పించాడనీ చెబుతారు.\nభవానికి దక్షిణంగా ఈరోడు నగరం ఉన్నది. కావేరి నుంచి తవ్వబడిన పెరుంపాళయం, కళింగరాయన్ అనే ప్రధానమైన రెండు కాలువల కారణంగా దీనికీ పేరు వచ్చివుండవచ్చు. 'ఓడై' అంటే తమిళంలో కాలువ అని అర్థం. ఈరోడై (రెండుకాలువలు) ఈరోడు అయివుండవచ్చు, అని చెబుతారు. 'ఈర- ఓడు' అంటే తడిగావున్న కపాలాలు అని అర్థం. దేవీ భాగవతం దక్షయజ్ఞం గురించి చెబుతుంది. దక్ష ప్రజాపతి యజ్ఞం తలపెట్టి, అల్లుడైన శివుణ్ణి అవమానపరచాలని, యజ్ఞానికి అందరినీ పిలిచి, అల్లుణ్ణి, కూతుర్నీ పిలవలేదు. శివుడు, వారించినా వినకుండా దాక్షాయణి (పార్వతి) తండ్రి చేస్తూన్న యజ్ఞాన్ని చూడడానికి పుట్టింటికి వెళ్ళి, అవమానంపాలై యజ్ఞగుండంలో పడి ఆత్మాహుతి చేసుకున్నది. దాంతో ఆగ్రహం చెందిన శివుడు తన జటాజూటాలను నేలకేసికొట్టి, వీరభద్రుణ్ణి, భద్రకాళినీ పుట్టించి, యజ్ఞ ధ్వంసానికి పంపాడు. వాళ్ళు యజ్ఞవాటికకు వెళ్ళి, దక్షుణ్ణి, అతని అనుచరులనూ చంపి నిప్పుల్లో వేసి కాల్చగా మిగిలిన కపాలాలను కావేరిలో పడవేశారు. అవి ఇంకాతడిగానే ఉన్నాయి. ఈ సంఘటన జరిగిన స్థలం ఇది గనక దీనికి 'ఈరోడు' అని పేరు వచ్చిందని ఒక స్థలపురాణం చెబుతుంది.\nఈరోడుకు నైరుతి దిశలో పడమటి కనుమలలో పుట్టే నొయ్యల్ అనే నది కోయంబత్తూరు, తిరుప్పురు నగరాల గుండా ప్రవహిస్తూ, కరూరు వద్ద కావేరిలో సంగమిస్తున్నది.\nతమిళనాడులోని రెండవ అతి పెద్ద నగరం కోయంబత్తూరు. ఈ నగర పరిసరాలలో పరిశ్రమలూ, నేతమిల్లులూ దాదాపు 30,000 దాకా ఉన్నాయి. అందుకే దీనికి 'దక్షిణభారత మాంచెస్టర్' అనే పేరువచ్చింది. కోయంబత్తూరుకు 7కి.మీ. దూరంలో నొయ్యల్ నదీ సమీపంలో వున్న పేరూర్ పట్టీశ్వర స్వామి ఆలయం ప్రసిద్ధమైన శివాలయం. ఇక్కడి 'కనకసభ'లో కొన్ని అద్భుతమైన శిల్పాలు ఉన్నాయి. ఈ దేవాలయాన్ని క్రీ.శ ఒకటవ శతాబ్దంలో నిర్మించారని చెబుతారు. ఇందులోని లోపలి గుడిని కరికాల చోళుడు నిర్మించాడు.\nకరూరు వద్ద మూడవ ఉపనది అయిన అమరావతీనది కావేరిలో కలుస్తున్నది. ఇది కోయంబత్తూరు జిల్లా ఆనైమలై కొండల్లో పుట్టి 200 కి.మీ. కన్నా ఎక్కువ దూరం ప్రవహిస్తున్నది. దీనికి అడ్డుగా నిర్మించిన అనేక ఆనకట్టలు వ్యవసాయానికి కావలసిన జలాలను సరఫరా చేస్తున్నాయి. ఈ సంగమం నుంచి బయలుదేరే ఉయ్యకొండాన్ కాలువ తిరుచ్చికి కూడా నీటి సరఫరా చేస్తోంది.\nప్రాచీన కాలంలో చేర, చోళ, పాండ్య రాజ్యాలమధ్య కావేరి, అమరావతీ నదులు సహజ సరి హద్దులుగా ఉండేవి. ఏవైనా ముఖ్యమైన పనులు ఆరంభించే ముందు ముగ్గురు రాజులూ సంగమం వద్ద వున్న చెల్లండి అమ్మన్కు ప్రత్యేక పూజలు జరిపి ప్రార్థించేవారు. ఇక్కడొక అగస్త్యముని ఆలయంకూడా ఉన్నది. కంచి మఠానికి చెందిన ఆచార్య పరమశివేంద్రసరస్వతి శిష్యుడూ, భక్తకవీ, యోగీ అయిన సదాశివ బ్రహ్మేంద్రులవారి సమాధి ఇక్కడికి సమీపంలోని నేరూర్లో ఉన్నది. ఆయన జీవితంలో జరిగిన ఒక వింత ఉదంతాన్ని ఇంకా చెప్పుకుంటారు. ఆయన ఒకప్పుడు కావేరి తీరంలోని కొడిముడి వద్ద కూర్చుని ధ్యాననిమగ్నుడై ఉండగా, హఠాత్తుగా వెల్లువ వచ్చి ఆయన్ను ఇసుకతో కప్పివేసిందట. ఆ తరవాత కొందరు ఇసుకదిబ్బను తవ్వగా అందులోనుంచి పైకిలేచిన సదాశివ బ్రహ్మేంద్రులు, ఏమీ జరగనట్టు ఇసుకను దులుపుకుని చకచకా నడిచి వెళ్ళారట! కావేరీనది తిరువయ్యారు వద్ద త్యాగరాజ కీర్తనలతో మారుమోగినట్టే, నేరూరులో సదాశివబ్రహ్మేంద్రుల కీర్తనలతో ప్రతిధ్వనిస్తోందని చెబుతారు!\nకలుషిత మవుతూన్న నదీ జలాలు:\nపరిశ్రమలు నెలకొల్ప బడ్డాయి. ఉద్యోగావ కాశాలు పెరగుతాయి కాబట్టి, ఈ పరిశ్రమల వల్ల ప్రజలకెంతో మేలు జరుగుతుందన్నది నిజమే. అయితే, ఈ పరిశ్రమల కారణంగా ఈ నదులు క్రమేణా మురుగుకాల్వలుగా మారిపోతున్నాయి.\nమేట్టూరు, భవాని, ఈరోడు, కోయంబత్తూరు, తిరుప్పురు మొదలైన నగరాల చుట్టూ వున్న పరిశ్రమల నుంచి వెలువడే మిగులు మురికి నీళ్ళూ, విషపూరిత రసాయనిక పదార్థాలూ, శుభ్రపరచకుండా నదులలోకి వదల బడుతున్నాయి. ఇవి పైరుపచ్చలకూ, ప్రజల ఆరోగ్యానికీ చెప్పరాని హాని కలిగిస్తున్నాయి.\nపరిశ్రమల నుంచి భవానీ నదిలోకి వదలబడే మురికినీళ్ళు మరీ విషపూరితం కావడంతో ఇక్కడి వేరుశనగ, వరి, చెరకు పంటలు దారుణంగా దెబ్బతిన్నాయి. ఒకప్పుడుభవానీసాగర్లో చేపలు విరివిగా లభించేవి. ఇప్పుడు అంతగా దొరకడంలేదు. కొన్ని జాతుల చేపలు నశించి పోయాయి. ఈ నీళ్ళు తాగే ప్రజలు రకరకాల శ్వాసకోశవ్యాధులకూ, ఉదరవ్యాధులకూ గురవుతున్నారు.\nరోజురోజుకూ పెరిగిపోతూన్న ఈ వాతావరణకాలుష్యాన్ని అరికట్టాలని 1993 వ సం॥లో ఒక ఉద్యమం బయలుదేరింది. వాటి ఫలితంగా పరిశ్రమల నుంచి విడుదలయ్యే కలుషిత పదార్ధాలలోని విషపదార్థలను తొలగించే యంత్రాలను అమర్చి, వాటిని తొలగించాకే, ఆ నీళ్ళను నదిలోకి వదలాలనీ; లేకుంటే పరిశ్రమలను మూసివేయాలనీ కోర్టులు ఆదేశాలను జారీచేశాయి.\nఅదే విధంగా నొయ్యల్ కూడా 'మృతనది' గా మారిపోతున్నది. నొయ్యల్ నది పొడవు 173 కి.మీ. కోయంబత్తూరు, తిరుప్పురు నగరాలలో 800 పైగా పరిశ్రమలు ఉన్నాయి. ఇవన్నీ బట్టలకు రంగులు వేయడం, బ్లీచింగ్ చేయడం వంటివి చేసేవే. వీటినుంచి వెలువడే మురికి, రసాయనిక పదార్థాలు ఈ నదిలో కలుస్తున్నాయి. వ్యవసాయ భూములకు సాగునీటి జలాలు అందించాలని 1992వ సం॥లో నొయ్యల్ నదిమీద ఒరత్తపాళయం ఆనకట్ట నిర్మించారు. అయినప్పటికీ ఈ నదీ జలాలు కలుషితం కావడం వల్ల కరూరు ప్రాంతం రైతులు వాటిని ఉపయోగించుకోలేని దుస్థితిలో వున్నారు. అందువల్ల బట్టల ఎగుమతుల ద్వారా యేటా 2000 కోట్లు ఆర్జిస్తూన్న తిరుప్పురు పరిశ్రమలు వాటి నుంచి వెలువడే నీటినీ, రిజర్వాయర్ అంతర్భా గాన్నీ శుభ్రపరచాలనీ; 1998 ఆఖరులోగా విష పదార్థాలను వేరుచేసి తొలగించే ఉమ్మడియంత్రాన్ని నెలకొల్పాలనీ కోర్టులు ఆదేశాలను జారీ చేశాయి.",
            "book_page_end": 38
        },
        {
            "title": "శరభయ్య తెలివి",
            "book_page_start": 39,
            "pdf_page_start": 39,
            "pdf_page_end": 42,
            "author": "వసుంధర",
            "genre": "నీతి కథ",
            "moral": "బుద్ధిబలం, తెలివి సంపాదనకు, రక్షణకు అవసరం. మంచి స్నేహితుని సలహా, ఆత్మపరిశీలన వ్యక్తిని మెరుగుపరుస్తాయి.",
            "keywords": [
                "స్నేహం",
                "తెలివి",
                "మోసం",
                "బంగారు గొలుసులు",
                "గ్రామాధికారి",
                "ఆత్మవిమర్శ"
            ],
            "characters": [
                "శరభయ్య",
                "చలమయ్య",
                "రాఘవయ్య",
                "కొండయ్య (మోసగాడు)",
                "వ్యాపారస్థుడు",
                "స్వర్ణకారుడు",
                "శరభయ్య భార్య",
                "చలమయ్య భార్య",
                "గ్రామాధికారి"
            ],
            "locations": [
                "గ్రామం",
                "పట్నం"
            ],
            "content": "ఒక ఊళ్ళో శరభయ్య, చలమయ్య అనే మిత్రులున్నారు. ఇద్దరూ చాలా పనులు కలిసే చేస్తారు. కానీ అందరూ శరభయ్య తెలివిని మెచ్చుకుంటారు. చలమయ్యను చేతకానివాడంటారు. ఇది చలమయ్యకు చాలా బాధగా వుండేది. అయితే, శరభయ్య మిత్రుడిని ఓదార్చుతూ, \"ఇతరులు ఏమన్నారన్న దాన్నిగురించి ఆలోచించకు. నీ గురించి నీకు తృప్తిగా వుంటే సంతోష పడు,” అని సలహా ఇచ్చేవాడు.\nఒకరోజున మిత్రులిద్దరూ పట్నం బయల్దేరారు. తమ భార్యలకు బంగారు గొలుసులు కొనాలని వాళ్ళ తాపత్రయం.\nఇద్దరూ కొంత దూరం వెళ్ళే సరికి, ఒక చెట్టు కింద వారికిద్దరు బాటసారులు కూర్చుని గట్టిగా మాట్లాడుకోవడం విని పించింది. మిత్రులిద్దరూ బాటసారుల వద్దకు వెళ్ళి, విషయమేమిటని అడిగారు.\nవారిలో ఒకడు విలువైన దుస్తులు ధరించి వున్నాడు. ఆయన వ్యాపారాలు చేసి కోట్లు ఆర్జించాడు. ఆయనకిద్దరు కూతుళ్ళు. ఇద్దరికీ ఒకేసారి ఏదో వింత జబ్బు చేసింది. వైద్యులు ఎన్ని ప్రయత్నాలు చేసినా, ఆ జబ్బు లొంగలేదు. చివరికొక సాధువు వాళ్ళను పరీక్షించి, తండ్రితో, “నీ పాపాలు వీళ్ళను బాధపెడుతున్నాయి. కొంతకాలం పాటు వీళ్ళకు రోజుకొక బంగారు గొలుసు చొప్పున చేయించు. రోజుకొక కొత్త ప్రాంతానికి వెళ్ళి, ఆ గొలుసుల్ని సగం ధరకు అమ్ము. పది రోజుల్లో నీ కూతుళ్ళకు పూర్ణారోగ్యం చేకూరుతుంది!\" అని చెప్పాడు.\nఆ ప్రకారం ఆయన ఇక్కడకు వచ్చి, ఈ చెట్టు కింద ఆగాడు. రెండో అతను స్వర్ణకారుడు. వ్యాపారస్థుడి కథ విని, ఆ గొలుసులు పరీక్షించాడు. అవి బంగారానివే అని రూఢి చేసుకున్నాక, తనే వాటిని కొందామనుకున్నాడు. అయితే అతడి వద్ద అయిదు వందలరూపాయలు మాత్రమే వున్నాయి. మిగతా డబ్బు తన ఊరికి వస్తే ఇస్తానంటున్నాడు. లేదా తన వేలి ఉంగరం తీసుకోమంటున్నాడు.\n“అయ్యా! రాత్రికల్లా నేను నా ఊరు చేరుకోవాలి. నాఊరిదొక దారి; ఈయన దింకోదారి. కాబట్టి అలా కుదరదు. ఈయన స్వర్ణకారుడు కాబట్టి, నా బంగారం మంచిదని తెలుసుకోగలిగాడు. కానీ ఇతడి వేలి ఉంగరం బంగారమవునో కాదో నాకెలా తెలుస్తుంది? ఇప్పటికే నా కూతుళ్ళ ఆరోగ్యం కోసం, వెయ్యి రూపాయల గొలుసును అయిదొందల కిస్తున్నాను. అంతకు తగ్గించలేను. ఈయన వద్ద అయిదొందలే వుంటే, ఒక్క గొలుసే తీసుకోమన్నాను. అది న్యాయమే కదా?” అన్నాడు వ్యాపారస్థుడు.\nస్వర్ణకారుడు చిరాగ్గా, \"ఇది మనిద్దరి మధ్య విషయం.ఇందులో మూడో మనిషి జోక్యమెందుకు?\" అన్నాడు.\nఅప్పుడు చలమయ్య వెంటనే, \"అయ్యా! మేమిద్దరం బంగారు గొలుసులు కొందా మనే, పట్నం బయల్దేరాం. మేమిద్దరం ఏ పని చేసినా కలిసి చేస్తాం. తమరు ఈ రెండు గొలుసుల్నీ, మా ఇద్దరికే ఇస్తే తగిన మూల్యం ఇచ్చి, ఇక్కణ్ణించే వెనక్కు తిరిగి పోతాం,” అన్నాడు.\n\"ఇది అన్యాయం! నాకు ఒక్క గొలుసైనా ఇచ్చితీరాల్సిందే,” అన్నాడు స్వర్ణకారుడు వెంటనే.\nవ్యాపారస్థుడు మాత్రం అంతవరకూ తనను వేధించాడన్న కోపంతో, స్వర్ణకారుడికి గొలుసు ఇవ్వనన్నాడు. శరభయ్య, చలమయ్య చెరో అయిదొందలూ ఇచ్చు కుని, గొలుసులు తీసుకుని, తమ ఊరు తిరిగి వెళ్ళారు. బంగారాన్ని చౌకగా కొన్నందుకు ఇద్దరికీ సంతోషంగా వుంది. గొలుసు నాణ్యతపై ఇద్దరికీ సందేహం లేనప్పటికీ, ఎందుకైనా మంచిదని ఇళ్ళు చేరేముందు, ఆ గొలుసుల్ని ఉళ్ళోని స్వర్ణకారుడికి చూపించారు.\nస్వర్ణకారుడు గొలుసుల్ని పరీక్ష చేసి, “ఇది నకిలీబంగారం. గొలుసు పాతిక రూపాయల విలువకూడా చెయ్యదు. మీరు కాని హెచ్చుధర పెట్టలేదు కదా!” అన్నాడు.\n“మరీ హెచ్చు ధర పెట్టలేదు కానీ, పాతిక రూపాయల కంటే చాలా ఎక్కువే ఇచ్చాం,” అన్నాడు శరభయ్య.\nఇద్దరూ తమ గొలుసులు తీసుకుని, ఇళ్ళకు బయల్దేరారు.\nముందు శరభయ్య ఇల్లు వచ్చింది. అతడు భార్యకు జరిగింది చెబితే, “అవతల వాళ్ళంత పకడ్బందీగా పథకం వేసి మోస గిస్తారని, ఎవరైనా కలగంటారా? ఒకవేళ ఆయన నిజంగానే మంచి బంగారం అమ్మితే, చక్కటి అవకాశం చేజారిపోయేది కదా! తెలివిగలవాళ్ళు మంచి అవకాశాన్ని వదులుకోరు. నువ్వు చాలా తెలివైనవాడివి. అదృష్టం మనకు కలిసి రాలేదంతే!” అని భర్తను పొగిడింది.\nఈ మాటలు వినగానే చలమయ్యకు కొంత ఊరట కలిగి, చలాకీగా ఇంటికి వెళ్ళాడు. కానీ అతడి భార్య జరిగింది విని నానాతిట్లూ తిట్టి, “నీ తెలివి ఇలా తెల్లారు తుందని తెలిసీ, నేను కూడా రాక పోతిని. తప్పు నాదేలే!\" అన్నది.\nఆ తరువాత – అసలు బంగారాన్ని సగం ధరకు అమ్మేవాడు ఉంటాడని ఎలా నమ్మావని, భర్తను నిలదీసింది. శరభయ్య కూడా నమ్మాడంటే, అతడు కూడా ఈ మోసంలో భాగస్వామి అని ఆరోపించిందామె.\nచలమయ్య మనసులో, “శరభయ్య అదృష్టవంతుడు. మోసపోతే, అతడి భార్య అదీ తెలివే అంది. నా భార్య కూడా అతణ్ణి తెలివితక్కువవాడనలేదు. మోసగాడే అయివుంటాడంటున్నది. నన్ను మాత్రం నిస్సందేహంగా తెలివితక్కువ వాడని తిట్టింది. నేను చాలా దురదృష్టవంతుణ్ణి!” అని బాధపడుతూ, ఇంట్లో ఒక మూల గదిలో కూర్చుని కుమిలిపోసాగాడు.\nఈలోగా శరభయ్య తన బుర్రకు పదునుపెట్ట సాగాడు. తను సులువుగా మోసపోయాడు. అయినా, భార్య తన తెలి విని మెచ్చుకుంది. కాబట్టి ఇప్పుడు పోగొట్టు కున్న డబ్బును తిరిగి సంపాదించుకోవాలి!\nబాగా ఆలోచించగా శరభయ్యకు, ఒక విషయం గుర్తుకొచ్చింది. తాము పట్నానికి బంగారు గొలుసులు కొనడానికి వెళు తున్నామన్న విషయం ఉళ్ళో ఎవరికీ తెలియదు – ఒక్క కొండయ్యకు తప్ప! వాడామధ్య కూతురు పెళ్ళి చేసినప్పుడు పట్నంలో బంగారు గొలుసు కొన్నాడు. ఎక్కడ నమ్మకంగా గొలుసులు దొరుకుతవని, వాణ్ణి నిన్న తనూ, చలమయ్యా అడిగారు.\nఅదలా వుంచితే – తమక్కావలసినవి రెండు బంగారు గొలుసులు. మోసగాళ్ళ వద్ద వున్నవీ సరిగ్గా రెండే బంగారు గొలుసులు! అంటే, కొండయ్యే ఈనాటకానికి ఏర్పాటు చేయించి వుండాలి. కొండయ్య మోసగాడని ఉళ్ళో చెప్పుకుంటారు.\nఈ విధంగా ఆలోచించి శరభయ్య గ్రామాధికారి వద్దకు వెళ్ళి జరిగిందంతా చెప్పి, తన అనుమానం గురించి వివరిం చాడు. గ్రామాధికారి కూడా చాలాకాలం కొండయ్య బండారం బయట పెట్టాలని ఆలోచిస్తున్నాడేమో - శరభయ్య ఆలో చనలను మెచ్చుకున్నాడు.\nఆయన ఇద్దరు మనుషుల్ని మారు వేషాలలో కొండయ్యను అనుసరించమని నియమించాడు. ఆ రాత్రే కొండయ్య పొరుగూరు వెళ్ళి, తన భాగస్వాములతో డబ్బు పంపకం చేసుకుంటూ, గ్రామాధి కారి మనుషులకు దొరికిపోయాడు.\nకొండయ్య తనను క్షమించమంటూ గ్రామాధికారి కాళ్ళ మీద పడ్డాడు.\nశరభయ్య చలమయ్యలకు పోగొట్టుకున్న డబ్బుతిరిగొచ్చింది. ఇద్దరూ సంతోషంగా తమ తమ ఇళ్ళకు బయల్దేరారు.\nముందుగా శరభయ్య ఇల్లు వచ్చింది. జరిగింది తెలుసుకున్న అతడి భార్య, \"తెలివంటే నీదే తెలివి. దొంగ కాజేసిన సొమ్మును తిరిగి తెచ్చుకున్నావు,” అంటూ పొగిడింది.\nపొగిడే పెళ్ళాముంటేనే మగాడి తెలివి రాణిస్తుందని భార్యకు గట్టిగా చెప్పాలని ఇల్లు చేరిన చలమయ్యతో, అతడి భార్య, “జరిగిందంతా విన్నాను. పెళ్ళాం, తెలివిని పొగిడితే, ఇంకా తెలివిని పెంచుకోవాలని ప్రయత్నించాడు, శరభయ్య. నేనొక మాటంటే కూడా పౌరషం తెచ్చుకుని మోసానికి విరుగుడు వేయడానికి బదులు, తిట్టానని బాధపడుతూ మూలకూర్చున్నావు నువ్వు. నీ తెలివి ఈ జన్మకింతే!” అంటూ ఈసడించింది.\nఈసారి చలమయ్యకు కోపం రాలేదు. మనసులో బాధ పుట్టలేదు. “నా పెళ్ళాం నిజమే చెప్పింది! నేను శరభయ్య నుంచి చాలా నేర్చుకోవాలి,” అనుకున్నాడు.",
            "book_page_end": 42
        },
        {
            "title": "వింత పరీక్ష",
            "book_page_start": 43,
            "pdf_page_start": 43,
            "pdf_page_end": 44,
            "author": "చందమామ బృందం",
            "genre": "నీతి కథ",
            "moral": "పదవికి ధైర్యంతో పాటు తెలివి, నిజాయితీ అత్యంత ముఖ్యం. మాటను ఎలా ఉపయోగిస్తారనే దాన్ని బట్టి మనుషుల స్వభావం తెలుస్తుంది.",
            "keywords": [
                "మంత్రి పదవి",
                "పరీక్ష",
                "గులాబీ మొక్క",
                "నిజాయితీ",
                "ధైర్యం",
                "వివేకం"
            ],
            "characters": [
                "వీరసేనుడు (రాజు)",
                "ధర్మసాగరుడు (వృద్ధమంత్రి)",
                "మంత్రి పెద్ద కుమారుడు",
                "మంత్రి రెండవ కుమారుడు",
                "మంత్రి చిన్న కుమారుడు",
                "కాపలాభటులు"
            ],
            "locations": [
                "వీరపురి",
                "రాజోద్యానం"
            ],
            "content": "ఒకానొకప్పుడు వీర సేనుడనే రాజు వివేకి అయిన వృద్ధ మంత్రి ధర్మసాగరుడి సలహా ప్రకారం వీరపురిని చక్కగా పాలిస్తూ వచ్చాడు. ఒకనాడు వృద్ధమంత్రి, తనకు యేళ్ళు పైబడినందున మంత్రి పదవిని విరమించి, శేషజీవితాన్ని ప్రశాంతంగా గడపాలన్న కోరికను రాజుకు తెలియ జేశాడు. దానికి రాజు, \"అలాగే, మంత్రి వర్యా! తమ ముగ్గురు కుమారులలో ఒకరిని, అంటే తమ జ్యేష్ఠకుమారుణ్ణి తమ స్థానంలో మంత్రిగా నియమించు కుంటాను. తమకు అభ్యంతరం లేదు కదా?” అని అడిగాడు.\n“అభ్యంతరం లేదుగాని, నాముగ్గురి కుమారులలో ఎవరిని మంత్రిగా నియ మించాలన్నది తమరు బాగా ఆలోచించి నిర్ణయం తీసుకోవడం మంచిది. ధైర్య వంతుడు మంత్రిగా కావాలనుకున్నట్టయితే మీ ఇష్టానుసారం మీరన్నట్టుగా పెద్ద కుమారుణ్ణి నియమించవచ్చు. కీలకమైన ఆ పదివిలో తెలివైనవాణ్ణి నియమించా లనుకుంటే రెండవవాడే తగినవాడు. నిజాయితీపరుడే ఆ పదవికి అర్హుడు అని తమరు భావించినట్టయితే ఆఖరివాడే అందుకు అర్హుడు!\" అన్నాడు మంత్రి.\n“తమ కుమారుల స్వభావం గురించి అంత ఖచ్చితంగా ఎలా చెప్పగలుగుతు న్నారు? ఆ అభిప్రాయం నిజమని తమరు నిరూపించగలరా?\" అనిఅడిగాడు రాజు.\n“తప్పకుండా, ప్రభూ!\" అని మంత్రి కొంతసేపు ఆలోచించి, \"నేను ముగ్గురికీ ఒక సూచన ఇస్తాను. దానిని ఎవరు ఎలా పాటిస్తారో తమరే చూడండి!” అన్నాడు.\nమరునాడు మంత్రి తన ముగ్గురు కుమారులనూ పిలిపించి, “నాయనలారా! మీతో ఒక ముఖ్యమైన పనివుంది. నా మాటలు జాగ్రత్తగా వినండి. రాజోద్యానం మధ్యలో మహత్తుగల గులాబీ మొక్క ఒకటి ఉన్నది. మీరు వెళ్ళి, ఆ మొక్క నుంచి తలా ఒక పువ్వును కోసుకుని రావాలి. ఇది ప్రమాదంతో కూడుకున్నపని. ఎందుకంటే – ఆ మొక్కనుంచి పువ్వులు కోయడం పూర్తిగా నిషిద్ధం. ఒకవేళ మీరు పువ్వులు కోస్తూ కాపలాభటులకు పట్టు బడినట్టయితే మీ నోటిని ఉపయోగించి శిక్ష నుంచి తప్పించుకోవచ్చు. నోటిని మాత్రమే ఉపయోగించాలన్న విషయం గుర్తుంచుకోండి!” అని చెప్పాడు.\nముగ్గురు కొడుకులూ సరేనని, తండ్రికి నమస్కరించి అక్కడి నుంచి బయలు దేరారు.రాజు ఈ తతంగాన్నంతా చాటు నుంచి గమనించాడు.\nఅప్పటికి సాయంకాలమయింది. ముగ్గురూ రహస్యంగా ఉద్యానంలోకి జొరబడి తండ్రి చెప్పిన గులాబీమొక్కను సమీపించారు. కాని పువ్వులు కోసిన మరు క్షణమే కాపలాభటులు వచ్చి వాళ్ళను పట్టుకున్నారు. పెద్దకుమారుడు గట్టిగా కేక పెట్టి తనచేయి పట్టుకున్న కాపలాభటుడి చేతిని కరిచాడు. భటుడు భయపడి చేయివదిలాడు. అదే అదనుగా మంత్రి కొడుకు తప్పించుకున్నాడు.\nరెండవ కుమారుడు పువ్వును నోట్లో వేసుకుని ఏమీ ఎరగనట్టు అమాయకతను నటించి బయటపడ్డాడు.\nఅయితే, మూడవవాడు మాత్రం ప్రశాంతంగా అలాగే నిలడ్డాడు. కాపలా భటులు అతన్ని రాజు సమక్షానికి తీసుకు వెళ్ళారు. అతడు రాజుకు నమస్కరించి, 'ప్రభూ! ఆ మొక్క పూవులు కోయడం నిషిద్ధ మని నాకు తెలుసు. అయితే, నన్ను ఆ పనిచేయమన్నది పరమ వివేకి అయిన తమ మంత్రి. ఆయన అలా చెప్పడానికి బలమైనకారణం ఏదోవుంటుంది!\" అని చెప్పాడు.\nఅంతలో అక్కడికి వచ్చిన మంత్రి, \"చూశారా, ప్రభూ! ముగ్గురూ నేను చెప్పినట్టే నోటిని మాత్రమే ఉపయోగించారు. అయితే, వారిస్వభావానికి తగ్గట్టు ప్రవర్తిం చారు. ఒకడు దానిని హింసకు ఉపయో గిస్తే, మరొకడు తెలివిగా ఉపయోగిం చాడు. ఇంకొకడు నిజాయితీగా ఉపయో గించుకున్నాడు,” అన్నాడు.\nరాజు సంతోషంగా మందహాసం చేసి, \"అవును, మంత్రివర్యా! అయినా, తమ కుమారులు ముగ్గురూ మూడు విధాలుగా గొప్పవారే. తమ పెద్ద కుమారుణ్ణి సైనికాధి కారిగా నియమిస్తున్నాను. రెండవ కుమా రుణ్ణి నా సలహాదారుగా తీసుకుంటాను. వివేకీ, నిజాయితీపరుడూ అయిన మీ చిన్న కుమారుడే, మీ స్థానానికి, అంటే మంత్రి పదవికి తగినవాడు!\" అన్నాడు.",
            "book_page_end": 44
        }
    ],
    "statistics": {
        "total_stories": 11,
        "author_counts": {
            "చక్రపాణి, బి. నాగిరెడ్డి": 1,
            "చందమామ బృందం": 3,
            "మాచిరాజు కామేశ్వరరావు": 1,
            "టి.శంభుదాసు": 1,
            "లక్ష్మీగాయత్రి": 1,
            "విశ్వావసు": 1,
            "దాసరి వెంకటరమణ": 1,
            "జయంతి మహాలింగం": 1,
            "వసుంధర": 1
        },
        "genre_counts": {
            "సంపాదకీయం": 1,
            "శీర్షికలు": 1,
            "చారిత్రక వ్యాసం": 1,
            "బేతాళ కథ": 1,
            "సామాజిక కథ": 1,
            "జానపద కథ": 1,
            "పురాణ వ్యాసం": 1,
            "నీతి కథ": 3,
            "యాత్రా చరిత్ర/భౌగోళికం": 1
        }
    }
}