{
    "book_id": "చందమామ_2000_05",
    "stories": [
        {
            "title": "నూతన తీరాల కేసి...",
            "book_page_start": 5,
            "pdf_page_start": 5,
            "pdf_page_end": 5,
            "author": "చక్రపాణి, బి. నాగిరెడ్డి",
            "genre": "సంపాదకీయం",
            "moral": "బాలబాలికలకు గతం గురించి తెలియజేసి, వర్తమానంలో జాగ్రత్తగా ఉంటూ ఉజ్వల భవిష్యత్తును రూపొందించడానికి కృషి చేయడం.",
            "keywords": [
                "చందమామ",
                "లక్ష్యం",
                "భవిష్యత్తు",
                "మిడ్-డే",
                "ఇంటర్నెట్"
            ],
            "characters": [],
            "locations": [
                "భారత దేశం",
                "బొంబాయి"
            ],
            "content": "భారత దేశంలోని బాలబాలికలందరికీ గతంలోని మంచిని తెలియచేయాలి.\nదానిద్వారా ఉజ్వల భవిష్యత్తును గురించి పిల్లలందరినీ సమిష్టిగా ఆలోచింప\nచేయాలి అన్నది చందమామ ఆశయం. గతాన్ని బాగా అర్థం చేసుకుని,\nభవిష్యత్తు పట్ల విశ్వాసంతో ఆలోచించినట్టయితే, వర్తమానంలో ఎలా జాగ్రత్త\nపడాలో తేటతెల్లమవుతుంది!\n\nఈ లక్ష్య సాధనలో దాదాపు అర్ధశతాబ్దానికి పైగా చందమామ కొంత\nవరకు విజయం సాధించింది. సంస్కృతం, ఇంగ్లీషు భాషలతో సహా పన్నెండు\nభారతీయ భాషలలో వెలువడుతూ లక్షలాది బాలబాలికలకు ప్రియతమ\nనేస్తం అయింది. ఈనాడు మరొక నూతన అధ్యాయంలో అడుగు పెడుతోంది.\nబొంబాయి నుంచి వెలువడే సుప్రసిద్ధ, ప్రతిష్ఠాత్మక ప్రచురణ మిడ్-డే\nపత్రికద్వారా మరెందరో యువపాఠకులను అలరించనున్నది. ప్రతి శనివారం\nమిడ్-డే తో 'ఫన్ డే విత్ చందమామ' అనే ఎనిమిది పేజీల అనుబంధం\nవెలువడుతోంది.\n\nఅంతేకాదు; ఇప్పుడు మన పత్రిక ఇంటర్నెట్ రంగంలోనూ ప్రవేశించింది.\nతొలి దశలోనే అసంఖ్యాకులైన అభిమానుల అభినందనలను అందుకుంటున్నది!\nపిల్లలను విద్యావంతులను చేయడానికి చందమామ కృషి చేస్తోంది.\nఅయితే అది మామూలు పాఠాలు, పరీక్షల ద్వారా కాదు; ఉదాహరణల\nద్వారా. మితిమించిన శ్రమతో కాదు; సరదాగా, ఆనందంగా. నిస్సారమైన\nచరిత్ర పాఠాల ద్వారా కాకుండా కమ్మని కథల ద్వారా ప్రాచీన సంస్కృతీ\nవిశేషాలను విశదపరచడానికి కృషిచేస్తోంది. ఈ నూతన దిశలో పయనిస్తూ\nమరిన్ని నూతన శిఖరాలను అందుకుంటూ-తన అనుభవాలను పెరుగుతూన్న\nపాఠకలోకంతోనూ, విస్తృతమవుతూన్న ప్రేక్షక ప్రపంచంతోనూ పంచుకోవడానికి\nశాయశక్తులా కృషి చేస్తోంది!",
            "book_page_end": 5
        },
        {
            "title": "చందమామ కబుర్లు",
            "book_page_start": 6,
            "pdf_page_start": 6,
            "pdf_page_end": 6,
            "author": "చందమామ బృందం",
            "genre": "సాధారణ వ్యాసం",
            "moral": "N/A",
            "keywords": [
                "పర్యావరణం",
                "హిమాలయాలు",
                "హైజాకర్లు",
                "స్కానింగ్",
                "వినికిడి"
            ],
            "characters": [],
            "locations": [
                "హిమాలయాలు",
                "మహారాష్ట్ర"
            ],
            "content": "కరుగుతూన్న హిమాలయాలు!\n\nమనిషి నెలకొల్పుతూన్న పరిశ్రమలు,\nనడుపుతూన్న వాహనాలు కారణంగా వాతా\nవరణంలోకి మితిమించిన బొగ్గుపులుసు\nవాయువు, గ్రీన్ హౌస్ గ్యాస్ విడుదల అవు\nతున్నవి. వీటి కారణంగా అంతరిక్షంలో వేడి\nఎక్కువవుతున్నది. దాంతో హిమాలయ\nపర్వతాలలోని బ్రహ్మాండమైన మంచు\nబండలు కరగడం ప్రారంభించాయి. 1999వ\nసం॥లో సింధునది నీటిమట్టం లోగడకన్నా\nబాగా పెరిగింది. వాతావరణానికి హానికలిగి\nస్తూన్న మనిషి కృత్యాలను అరికట్టడానికి\nతగిన చర్యలు తీసుకోనట్టయితే, హిమాల\nయాల పాదతలంలోని సువిశాల ప్రాంతాలు\nవెల్లువలో కొట్టుకుపోయే అపాయం వుందని\n'వరల్డ్ వాచ్ సంస్థ' హెచ్చరిస్తున్నది!\n\nహైజాకర్లకు దుర్వార్త!\n\nమాదక ద్రవ్యాలనుంచి వ్రేలుడు పదార్థాల\nవరకు దేనినైనా సరే ప్రయాణీకులు తమ\nదుస్తులలో ఎంత జాగ్రత్తగా దాచుకున్నా ఇట్టే\nబయట పెట్టగల సరికొత్త స్కానింగ్ మెషీన్\nరూపొందించబడింది. అంటే మామూలు\nమెటల్ డిటెక్టర్లు కనుగొనలేని వాటిని కూడా\nఇవి బయట పెడతాయన్న మాట. విమా\nనాల్లో హైజాకర్ల బెడదను నిర్మూలించడానికి\nఈ నూతన యంత్రాన్ని ఉపయోగించ\nనున్నారు.\n\nచెవిటివారికి శుభవార్త!\n\nపుట్టుకతో వినికిడి శక్తిలేని పిల్లలకు,\nమునుముందు వినేశక్తిని పెంపొందించు\nకునే అవకాశం ఉన్నది. బ్రిటిష్ శాస్త్రవేత్తలు\nశిశువుల చెవుల్లో అమర్చడానికి వీలుగా వుండే\nఅతి చిన్న చెవులను రూపొందించారు. అవి\nబయటకు కనిపించవు. చెవులను రుద్దుకోవడం\nద్వారా 'రీచార్జ్' అయ్యే ‘వీ బ్యాటరీ'తో అవి\nపనిచేస్తాయి. అవి మామూలు 'హియరింగ్\nఎయిడ్' కన్నా భిన్నమైనవి.",
            "book_page_end": 6
        },
        {
            "title": "ఈ నెలలో జన్మించిన ప్రముఖులు",
            "book_page_start": 7,
            "pdf_page_start": 7,
            "pdf_page_end": 7,
            "author": "చందమామ బృందం",
            "genre": "చారిత్రక వ్యాసం",
            "moral": "సృజనాత్మకత, భావ వ్యక్తీకరణ ద్వారా శాశ్వత సత్యాన్ని ఆనందంగా తెలుసుకోవచ్చు.",
            "keywords": [
                "రవీంద్రనాథ టాగూర్",
                "సాహిత్య బహుమతి",
                "శాంతినికేతన్",
                "విశ్వభారతి",
                "దేశభక్తి"
            ],
            "characters": [
                "రవీంద్రనాథ టాగూర్",
                "దేవేంద్రనాథటాగూర్",
                "బంకించంద్ర చటర్జీ",
                "శ్రీ అరవిందులు"
            ],
            "locations": [
                "కలకత్తా",
                "శాంతినికేతన్",
                "భారతదేశం"
            ],
            "content": "విశ్వకవి రవీంద్రనాథ టాగూర్ 1861వ సంవ\nత్సరం మే 7వ తేదీ కలకత్తా నగరంలో జన్మిం\nచారు. ఆయన తండ్రి దేవేంద్రనాథటాగూర్\nదాతృత్వంగల సంపన్న కుటుంబీకుడు.\nఅతి పిన్నవయసులోనే రవీంద్రనాథటాగూర్\nకవితలల్లడం, రచనలు చేయడం ప్రారంభిం\nచాడు. ఇరవైయేళ్ళు వచ్చేసరికే ఆయన ప్రతిభ,\nసుప్రసిద్ధనవలాకారుడూ; మనజాతీయ ప్రార్థనా\nగీతం 'వందేమాతరం' గీత రచయితా అయిన\nబంకించంద్ర చటర్జీ దృష్టిని ఆకర్షించింది!\nరవీంద్రులు కవిగా\nవిశ్వవిఖ్యాతిని గడించిన\nప్పటికీ ఆయన ఉత్తమ\nశ్రేణి నవలా రచయిత,\nకథా రచయిత, వ్యాస\nరచయిత కూడా.\nఆయన కవితా సంకల\nనం 'గీతాంజలి'కి 1913వ\nసంవత్సరం నోబెల్ సాహిత్య\nబహుమతి లభించింది.\nమొదట మాతృభాష\nఅయిన బెంగాలీలో రచిం\nచిన కవితలను ఆయనే\nఆంగ్లంలోకి అనువదిం\nచారు. రవీంద్రనాథటాగూర్ నిజాయితీ పరుడైన\nదేశభక్తుడు. భారత జాతీయ ప్రవక్త శ్రీ అర\nవిందులను బ్రిటిష్ పాలకులు పీడించినప్పుడు\n“అరవిందో! నీకిదే రవీంద్రుడి ప్రణామం!\" అనే\nస్ఫూర్తిదాయకమైన కవితను రచించారు.\nఆయనలోని దేశభక్తి - శాంతినికేతన్లో\n'విశ్వభారతి' విశ్వవిద్యాలయ స్థాపనకు ఆయన్ను\nపురికొల్పింది. అక్కడి విద్యాబోధనలో జాతీయ\nభావాలకూ, జాతీయ సంస్కృతికీ ప్రథమ స్థానం\nఇవ్వబడేది. రవీంద్రనాథటాగూర్ సమకాలీన\nబెంగాలీ సాహిత్యాన్ని అందరికన్నా అమితంగా\nప్రభావితం చేశారు. భారతీయ సాహిత్యం\nమీదా, సంస్కృతి మీదా కూడా ఆయన రచనల\nప్రభావం ఎంతగానో ఉన్నది. 1941 ఆగస్ట్ 7వ\nతేదీ ఆయన కీర్తిశేషులయ్యారు.\n'సృజనాత్మక ఐక్యత' అనే తన గ్రంథంలో\nరవీంద్రనాథటాగూర్ ఇలా అన్నారు: మన\nకార్యకలాపాల్లో అత్యధిక భాగం ఆకారాలను\nసృజించడంలోనే నిమ\nగ్నమై ఉన్నాయి. అవి\nఉపయోగకరమైన పను\nలకు గాని, హేతుబద్ధ\nమైన భావాలను రూపొం\nదించడానికి గానీ నిర్దే\nశించినవి కావు. అవి\nపరమసత్యం పుట్టించే\nస్పందనలకు ప్రతిస్పం\nదనలుగానే ఉంటు\nన్నాయి. ఇలా ఆకారా\nలను సృజించడం\nద్వారా శిశువు ప్రపంచా\nనికి అనుగుణంగా తన\nసొంత ప్రపంచాన్ని సృష్టించుకుంటున్నది.\nమనలోని శిశువు, తెరమరుగు నుంచి తనతో\nదాగుడుమూతలాడే శాశ్వతమైన చెలికాణ్ణి-\nసముద్రం నుంచి లేచే పోర్షియస్ గా, వంపులు\nతిరిగిన కొమ్ము ఊదే ట్రైటన్గా మెరుపుల్లా\nదర్శిస్తుంది. అలా కలిసి ఆటలాడే చెలికాడే\nపరమసత్యం. సమాచారం అందించకపోయినా,,\nసహాయకారిగా లేకపోయినా కేవలం భావ వ్యక్తీ\nకరణలోనే ఆ పరమసత్యం శిశువుకు ఆనందం\nకలిగిస్తుంది. అనంతంలోనే ఆకారాలను\nసృష్టించే ఆనందం ఉన్నది; అదే మనలోని\nఊహానందాన్ని ప్రేరేపిస్తుంది!",
            "book_page_end": 7
        },
        {
            "title": "వింతపానీయం (బేతాళ కథ)",
            "book_page_start": 9,
            "pdf_page_start": 9,
            "pdf_page_end": 14,
            "author": "మల్లవరపు మనోహరరెడ్డిరచన",
            "genre": "బేతాళ కథ",
            "moral": "మితిమీరిన వస్తు వ్యామోహం, తొందరపాటు వివేకాన్ని తగ్గిస్తాయి. దయారాహిత్యం, స్వార్థం వంటి దుర్గుణాల వల్ల వచ్చిన సత్యాన్ని శిక్షించడమే వివేకవంతం.",
            "keywords": [
                "విక్రమార్కుడు",
                "బేతాళుడు",
                "వింత పానీయం",
                "నిజస్వరూపం",
                "వివేకం"
            ],
            "characters": [
                "విక్రమార్కుడు",
                "బేతాళుడు",
                "మయూరాక్షుడు",
                "గరళభోగి",
                "కలహకేతుడు",
                "కాపలాభటుడు",
                "వీరపాలుడు",
                "రాణి",
                "సుభాషిణి"
            ],
            "locations": [
                "శ్మశానం",
                "కాంభోజదేశం",
                "శివాలయం"
            ],
            "content": "పట్టువదలని విక్రమార్కుడు చెట్టు\nవద్దకు తిరిగి వెళ్ళి, చెట్టుపై నుంచి\nశవాన్ని దించి భుజాన వేసుకుని,\nఎప్పటిలాగే మౌనంగా శ్మశానం కేసి\nనడవసాగాడు. అప్పుడు శవంలోని\nబేతాళుడు, “రాజా, కన్ను పొడుచు\nకున్నా కానరాని ఈ అర్ధరాత్రివేళ,\nభీతిగొలిపే ఈ శ్మశానంలో, నువ్వు\nపడుతున్న ఇక్కట్లు చూస్తూంటే,\nఒక్కొక్కసారి నీమీదజాలికి బదులు,\nకోపం కలుగుతూంటుంది. ప్రతి\nఒక్కరాజూ, శత్రురాజుల పన్నా\nగాలూ; దేశ ప్రజల్లోవున్న రాజ\nద్రోహుల గురించీ ఎప్పటికప్పుడు\nతెలుసుకునేందుకు గూఢచారు\nలను, ఎంతో వ్యయప్రయాసల\nకోర్చి పోషిస్తూంటారు. ఇలాంటి\nదేమీ లేకుండా, వాళ్ళవాళ్ళ నిజస్వరూపా\nలను తెలుసుకునేందుకు, అతి సులభ\nమైన మార్గంవుండీ కూడా, దాన్ని కాదన్న\nమయూరాక్షుడనే రాజు కథ చెబుతాను,\nశ్రమ తెలియకుండా, విను,” అంటూ ఇలా\nచెప్పసాగాడు:\n\nచాలా కాలం క్రితం, కాంభోజదేశాన్ని\nపాలించిన మయూరాక్షుడికి, వింతవస్తువు\nలంటే ఎంతోమక్కువ. అలాంటివి తెచ్చిన\nవాళ్ళను బంగారుకాసులతో ఘనంగా\nసన్మానించేవాడు. అందుచేత, దేశదేశాల\nనుంచిఎందరో వింతవస్తువులతో, రాజును\nచూడవచ్చేవారు.\nఒకసారి, మయూరాక్షుడు కొలువు\nతీరివుండగా, ఒక అపరిచితుడు వచ్చి\nరాజుకు వంగి నమస్కరించి, \"మహారాజా,\nనేను భూతాలకు గురువైన కలహకేతుడికి\nప్రియశిష్యుణ్ణి. ఎంతోకాలం ఆయనకు\nసేవలు చేసి, ఆయన వల్ల, ఒక వింత\nపానీయం తయారుచేసే విధానం తెలుసు\nకున్నాను. నా పేరు గరళభోగి,” అన్నాడు.\nవాడి చేతిలో కూజాలాంటి ఒక అంద\nమైన పాత్ర వున్నది. వాడికళ్ళు జీవంలేని\nశవంకళ్ళలావున్నాయి. తల బోడిగా వుండి,\nపిల్లిగడ్డం మాత్రం వున్నది.\nమయూరాక్షుడు, వాడి వింత ఆకారం\nకేసి ఆశ్చర్యంగాచూస్తూ, “ఆ పాత్రలో వున్నదే,\nనువ్వుచెప్పేవింతపానీయంఅనుకుంటాను.\nఏమిటి దాని వింత?” అని అడిగాడు.\n‘“మహారాజా, ప్రతిమనిషిలోనూ, మనకు\nకనిపించని ఇంకొకమనిషి వుంటాడు. వాడే\nఅసలుసిసలైన వాడు. ఈ పానీయం సేవిస్తే,\nఆ మనిషిలోని మనిషిని, మనం చూడ\nగలం!\" అన్నాడు వినయంగా పిల్లిగడ్డంవాడు.\n“మనిషిలో మనిషి వుండడం ఏమిటి?\nనీ మాటలు నాకు సరిగా బోధపడడం\nలేదు,” అన్నాడు మయూరాక్షుడు.\n“మహారాజా! మీ మీద ఎంతో భక్తి\nవిశ్వాసాలు నటిస్తూ, మీరంటే గిట్టనివాళ్ళు\nఎందరో వుంటారు. ఈ పానీయం తాగిస్తే,\nవాళ్ళ నిజరూపం బయటపడుతుంది.\nఅదుగో, ఆ నిలబడివున్న కాపలాభటుడికి,\nఈ పానీయం ఇచ్చి చూడండి,” అన్నాడు\nపిల్లిగడ్డంవాడు.\nరాజువెంటనే కాపలాభటుణ్ణి పిలిచి,\nవాడిచేత ఆ వింతపానీయం తాగించాడు.\nఒక క్షణకాలం గడిచే సరికి, ఆ భటుడు\nపూనకం వచ్చిన వాడిలా ఊగిపోతూ,\nరాజుకు కొంచెం దూరంలో కూర్చునివున్న\nభవనరక్షకుడు వీరపాలుడికేసి కళ్ళెర్ర\nచేసిచూస్తూ, “ఒరే, వీరపాలూ! నలుగు\nరిలో, నా చెంపమీదకొట్టి, నా అంతవాణ్ణి\nఅవమానిస్తావా?\" అంటూ, చేతిలోవున్న\nఈటెను వీరపాలుడి మీదికి విసిరాడు.\nఅయితే, వీరపాలుడు, ఒక్క ఉదుటున\nఆసనంలోనుంచి పక్కకు గెంతి ప్రాణా\nపాయంనుంచి బయటపడ్డాడు. జరిగిన\nదానికి సభలో కలకలంచెలరేగింది. రాజు\nఖిన్నుడై, సంగతేమిటని వీరపాలుణ్ణి విచా\nరిస్తే, ఒకసారి ఆ కాపలాభటుడు విధినిర్వ\nహణలో పొరబాటు చేసినందుకు, వాడి\nచెంపమీద కొట్టిన మాట నిజమేనని ఒప్పు\nకున్నాడు. ఎప్పుడోజరిగిన చిన్న సంఘట\nనను మనసులో పెట్టుకుని, భటుడు ఇంత\nకాలం వినయం నటిస్తున్నాడన్నమాట!\nరాజు, ఆ భటుణ్ణి బంధించమని ఆజ్ఞా\nపించి, \"ఎన్నో వింతలు చూశాను. ఈ\nపానీయం అద్భుతం, అమోఘం!\" అని,\nపిల్లిగడ్డంవాడికి విడిది ఏర్పాటు చేశాడు.\nఆ రాత్రి, వీరపాలుడు, రాజును ఏకాం\nతంగా కలుసుకుని, \"మహారాజా, ఆ\nపిల్లిగడ్డంవాడూ, కాపలాభటుడూ కలిసి\nనాటకం ఆడారని, నాకు అనుమానంగా\nవున్నది. ఆ వింతపానీయం నాకు కొంచెం\nయిప్పిస్తే, స్వయంగా పరిశీలించి మీకు\nచెపుతాను,” అన్నాడు.\nరాజుకు ఈ ఆలోచన నచ్చింది.\nఆయన పిల్లిగడ్డం వాడి దగ్గర నుంచి, ఒక\nచిన్న పాత్రలో వింతపానీయం తెప్పించి,\nవీరపాలుడికిచ్చాడు. ఆ పాత్ర తీసుకుని\nవీరపాలుడు తిన్నగా శివాలయం దగ్గరకు\nవెళ్ళాడు. ఆలయం ముందున్న అరుగు\nమీద ఒక భక్తుడు ధ్యానం చేసుకుంటు\nన్నాడు. జవజీవాలుడిగి, ఎప్పుడూ దైవచిం\nతనలో గడిపే అతడికి, వింతపానీయం\nయిస్తే, ఖచ్చితంగా నిజానిజాలు తెలుస్తా\nయని, వీరపాలుడి ఆలోచన!\nఅతడు, భక్తుణ్ణి సమీపించి, “స్వామీ,\nనేను కాశీయాత్ర చేసి వస్తున్నాను. ఇది\nఅక్కడినుంచి తెచ్చిన పవిత్రజలం. కొంచెం\nసేవించండి!\" అని, వింతపానీయంవున్న\nపాత్రను అతడికి అందించాడు.\nభక్తుడు పాత్రను అందుకుని, \"బిడ్డా,\nనీకు పరమశివుడు మేలుచేస్తాడు!\" అని,\nవింతపానీయాన్ని గుటగుటా తాగేశాడు.\nతర్వాత, నాలుగైదు నిమిషాలు గడిచినై.\nఉన్నట్టుండి భక్తుడు పూనకం వచ్చినవా\nడిలా ఊగిపోతూ, వీరపాలుణ్ణి ఆపాద\nమస్తకం పరిశీలనగా చూసి, “శరభ శరభా!\"\nఅంటూ, తన చేతికర్రతో, వీరపాలుణ్ణి\nస్పృహకోల్పోయేలాగా కొట్టాడు.\nఆ తర్వాత, భక్తుడు, వీరపాలుడి చేతి\nవేళ్ళకున్న బంగారు ఉంగరాలూ, మెడ\nలోని హారం గుంజుకుని పరిగెత్తసాగాడు.\nఅయితే, ఆ సమయంలో గస్తీతిరుగుతున్న\nభటులు, అతణ్ణి పట్టుకునికొట్టి, కారాగృహా\nనికి పంపి, వీరపాలుణ్ణి ఇంటికి చేర్చారు.\nఆ మర్నాడు, రాజు విశ్రాంతి మంది\nరంలో రాణితో మాట్లాడుతూ, వీరపాలుడు\nదెబ్బలు తినడం గుర్తుకు వచ్చి పెద్దగా\nనవ్వసాగాడు. అప్పుడు రాణి, ఆయనకేసి\nఆశ్చర్యంగా చూస్తూ, “తమ నవ్వుకు\nకారణం ఏమిటో అడగవచ్చా!” అన్నది.\n“మరేంలేదు. మన వీరపాలుడు, ఆ\nవింత పానీయాన్ని నమ్మక, శివాలయం\nదగ్గర ధ్యానం చేసుకుంటున్న, ఒక భక్తుడి\nచేత తాగించి ఒళ్ళు హూనంచేయించు\nకున్నాడు. అది గుర్తుకు వచ్చి నవ్వాగడం\nలేదు,” అన్నాడు రాజు.\n“ఆ పానీయం అంత గొప్పదా?” అని\nఅడిగింది రాణి.\n“ఆ పానీయం గొప్పదనాన్ని గ్రహిం\nచాను గనకే, దానిమీద పదిలక్షలబంగారు\nకాసులు ఖర్చుచేయదలచాను!\"అన్నాడు\nమయూరాక్షుడు.\n“మహారాజా! నేను విన్నదాన్ని బట్టి,\nఆపానీయం మీద సదుద్దేశంలేదు. కొంత\nపానీయంయిప్పించారంటే, నేను ప్రయ\nత్నించి, నా అభిప్రాయం చెబుతాను,”\nఅన్నది రాణి.\nఆ మాటలకు రాజు పెద్దగా నవ్వి,\n“మహారాణీ! నీకూ వీరపాలుడి జాడ్యమే\nపట్టినట్టున్నది. సరే, ఆ పానీయం యిప్పి\nస్తాను. వీరపాలుడిలాగా మంచానపడతా\nవేమో, జాగర్త!\" అన్నాడు.\nతర్వాత, రాణి తన మందిరం చేరు\nకుని, రాజు పంపిన వింతపానీయాన్ని,\nతన ప్రధాన చెలికత్తె సుభాషిణి చేత తాగిం\nచింది. తాగిన కొంతసేపటికి సుభాషిణి\nకోపంతో ఊగిపోతూ చరచరా వంటశా\nలకు వెళ్ళి, వంటవాడితో, \"ఇదిగో, ఇది\nనా ఆజ్ఞ, తెలిసిందా? నిన్న మహారాణి\nతను చెప్పిన పారిజాతాలతోకాక, మల్లెలతో\nతనపాన్పును అలంకరించానని రుసరుస\nలాడింది. పారిజాతాలు దొరకనప్పుడు\nఏంచేయాలి? ఆమె కోపాన్ని నేను భరించ\nలేను. ఆమెకు పంపే భోజనంలో విషం\nకలుపు!\" అని, ఆజ్ఞాపించింది.\nఈ సంగతి వంటవాడి ద్వారా విన్న\nమహారాణికి ఎక్కడలేని ఆశ్చర్యంకలిగింది.\nఆ రాత్రి మయూరాక్షుడు అంతఃపురానికి\nవస్తూనే, “ఏమైంది, మహారాణీ! వింత\nపానీయం మీద నీ అనుమానం తీరిందా?\nదాని మహిమ అద్భుతమని ఒప్పుకుం\nటావా? ఆ పానీయం పుణ్యమా అని\nఇద్దరు దుర్మార్గులు బయటపడ్డారు.\nఅందుకే, ఎంత ఖర్చయినా వెనుకాడక\nమన ఉద్యోగులకూ, నగర ప్రజలకూ సరి\nపడా వింతపానీయం తయారు చేయించి,\nమనుషుల్లోని మర్మం తెలుసుకోవాలను\nకుంటున్నాను. అప్పుడు, మంచివాళ్ళను\nవదిలి, చెడ్డవాళ్ళనుశిక్షించి, ప్రపంచదేశాల్లో,\nకాంభోజ నగరంలో మంచికితప్ప, చెడుకు\nచోటు లేదన్న కీర్తి గడించవచ్చు!\" అన్నాడు\nగర్వంగా.\nభర్త చెప్పినదంతా విన్న రాణి, ఆయ\nనకు తన చెలికత్తె సుభాషిణి, వంటవాడికి\nఎలాంటి ఆజ్ఞలిచ్చిందో వివరించి, “మహా\nరాజా! ఒకనాడు మీరూ, నేనూ ఉద్యాన\nవనంలో విహరిస్తున్నప్పుడు, నేను ఒక\nమొగలిపొదలో మొగలి రేకొకటి తుంచబో\nతూంటే, మిన్నాగొకటి నన్ను కాటెయ్య\nబోయింది. అప్పుడు, సుభాషిణి తన\nప్రాణాన్ని లెక్కచెయ్యకుండా, ఆ పామును\nవడిసిపట్టుకుని దూరంగా విసిరికొట్టింది.\nఇది స్వయంగా మీరు చూసిందేగదా!\nఅలాంటి సుభాషిణి, నన్ను చంపే\nప్రయత్నంచేయడమేమిటి?” అన్నది.\nఇది విన్న రాజు మయూరాక్షుడు\nకొంతసేపు దీర్ఘంగా ఆలోచిస్తూ, మౌనంగా\nవుండిపోయి, చప్పున ఆసనంమీద నుంచి\nలేచి, అంతఃపురముఖద్వారం కేసి వేగంగా\nవెళ్ళి, అక్కడ వున్న గంటను మోగించాడు.\nఆ మరుక్షణం బిలబిలమంటూ వచ్చిన\nనలుగురు భటులను, “వెంటనే, అతిథి\nగృహంలో వున్న పిల్లిగడ్డంవాణ్ణి బంధించి,\nకత్తుల బావిలోకి తొయ్యండి!\" అని ఆజ్ఞా\nపించాడు.\nబేతాళుడు ఈ కథ చెప్పి, రాజా,\nమయూరాక్షుడు, పిల్లిగడ్డంవాణ్ణి కత్తుల\nబావిలో తోయమని భటులను ఆజ్ఞాపిం\nచడం, అనాలోచితం, అవివేకం అవు\nతుందిగదా! వాడు ఏ మంత్రతంత్రాలూ\nప్రయోగించకుండానే, ప్రత్యక్షసాక్ష్యంగా,\nవింతపానీయం ఎంత శక్తివంతమైనదో\nరుజువుచేశాడు. పైగా వాడు ఏదారే పోయే\nబైరాగోకాదు. సాక్షాత్తూ, భూతాలకు గురు\nవైన కలహకేతుడి ప్రియ శిష్యుడైన గరళ\nభోగి. రాజు ఆ పానీయంద్వారా, తనపట్ల\nనిజమైన భక్తి శ్రద్ధలు కలవాళ్ళెవరో, ఎవరు\nభక్తి శ్రద్ధలు కలవాళ్ళుగానటిస్తూమోసగిస్తు\nన్నారో తెలుసుకోవచ్చు. అంతేకాక, దేశంలో\nవున్న దుష్టులనూ, రాజద్రోహులనూ,\nపానీయం ద్వారా గుర్తించి, తగు విధంగా\nశిక్షించవచ్చు. రాజు, ఇలాంటి సదవకా\nశాన్ని చేజార్చుకోవడంలో మహారాణి\nప్రమేయం కూడా వున్నదా? ఈ సందేహా\nలకు సమాధానం తెలిసి కూడా చెప్పక\nపోయావో, నీ తల పగిలిపోతుంది,” అన్నాడు.\nదానికి విక్రమార్కుడు, \"రాజుకు స్వభావ\nసిద్ధంగా వున్న వింతవస్తువులపట్ల మితి\nమీరిన మక్కువే, ఆయనను వింతపా\nనీయం విషయంలో అపమార్గం పట్టిం\nచింది. అసలు మధుపానీయమే, మనిషి\nబుద్ధిని వక్రపరిచి, మంచి-చెడుల మధ్య\nగల తేడాను మరిచేలా చేస్తుంది. ఇక, పిల్లి\nగడ్డంవాడు తాను భూతాలగురువుకు ప్రియ\nశిష్యుణ్ణని చెప్పినప్పుడు కూడా, వాడూ\nభూతమన్నవాస్తవాన్ని ఆయన గుర్తించలేక\nపోయాడు. మహారాణి, తన ప్రధాన చెలి\nకత్తె సుభాషిణి వింతప్రవర్తన గురించి\nచెప్పిన తర్వాతే, రాజుకు, పిల్లిగడ్డం వాడి\nనిజరూపం అర్థమైంది. వాడు తెచ్చిన\nవింతపానీయంలో, ప్రతి మనిషిలోనూ\nనేర ప్రవృత్తిని ప్రేరేపించే దుష్టలక్షణం\nతప్ప, మంచి నుంచి చెడును వేరుచేసే\nగుణంలేదని, ఆయన గుర్తించాడు.\nఅందువల్లనే, పిల్లిగడ్డంవాణ్ణికత్తులబావిలో\nతోయమని భటులను ఆజ్ఞాపించాడు.\nఇది, ఎంతో వివేక మైన నిర్ణయం!\" అన్నాడు.\nరాజుకు ఈ విధంగా మౌనభంగం కలగ\nగానే, బేతాళుడు శవంతోసహా మాయమై,\nతిరిగి చెట్టెక్కాడు.\n—(కల్పితం)",
            "book_page_end": 14
        },
        {
            "title": "ఉత్తరీయం",
            "book_page_start": 15,
            "pdf_page_start": 15,
            "pdf_page_end": 15,
            "author": "కె.హనుమంతరావు",
            "genre": "హాస్యం",
            "moral": "వస్తువు విలువ కంటే, దాన్ని తిరిగి అప్పగించిన వ్యక్తి నిజాయితీకి విలువనివ్వాలి.",
            "keywords": [
                "వ్యాపారం",
                "ఉత్తరీయం",
                "నిజాయితీ",
                "అర్థరూపాయి",
                "లాభం"
            ],
            "characters": [
                "కనకయ్య",
                "శంకరయ్య",
                "పనివాడు"
            ],
            "locations": [
                "హేలాపురి",
                "పూటకూళ్ళ ఇల్లు"
            ],
            "content": "హేలాపురిలో, వ్యాపారసంబంధమైన లావాదేవీలు చూసుకురావడానికి, తన ఊరు\nనుంచి బయల్దేరాడు కనకయ్య. అతడు పట్టణంలో పని చూసుకుని, మధ్యాహ్నం\nకావడంతో, పూటకూళ్ళ ఇంటికి వెళ్ళాడు. అక్కడ అతడికి తన ఊరివాడే అయిన\nశంకరయ్య కనిపించాడు.\nతిరుగుప్రయాణంలో, ఒకరికొకరు తోడుగా వుండొచ్చని, ఇద్దరూ చాలా సంతోషిం\nచారు. పక్కపక్కనే కూర్చుని కులాసాగా మాట్లాడుకుంటూ భోజనాలు ముగించారు.\nతర్వాత, ఇద్దరూ పూటకూళ్ళావిడకు డబ్బుయిచ్చి, బయటికి వచ్చారు.\nఇంతలో వెనుక నుంచి పూటకూళ్ళ ఇంటి పనివాడొకడు గబగబావచ్చి, “అయ్యా,\nతమ ఉత్తరీయం మరిచిపోయారు!\" అంటూ, వెండిజరీ పొదగబడిన ఖరీదైన\nఉత్తరీయం కనకయ్య చేతికి అందించాడు.\nకనకయ్య, ఆ ఉత్తరీయాన్ని భుజాన వేసుకుని, జేబులోంచి ఒక అర్ధరూపాయి\nతీసి పనివాడికిచ్చాడు. పనివాడు కనకయ్యకు నమస్కారం చేసి సంతోషంగా\nవెళ్ళిపోయాడు.\n“మరిచిపోయిన ఉత్తరీయాన్ని తెచ్చియిచ్చినందుకు, వాడికి అర్ధరూపాయి\nఇవ్వటమా? పావలాయిస్తే సరిపోయేది!” అన్నాడు శంకరయ్య.\nకనకయ్య ఉత్తరీయంకేసి ఒకసారి చూసుకుని, \"అర్ధరూపాయికి ఇంత ఖరీదైన\nఉత్తరీయం లాభం కాదంటావా?” అన్నాడు నవ్వుతూ.",
            "book_page_end": 15
        },
        {
            "title": "చతురక్షం",
            "book_page_start": 16,
            "pdf_page_start": 16,
            "pdf_page_end": 18,
            "author": "డా॥ జొన్నలగడ్డ మార్కండేయులు",
            "genre": "జానపద కథ",
            "moral": "కేవలం పొగడ్తలతో ప్రతిభ నిరూపించబడదు. గొప్పదనం దానికదే ప్రకాశిస్తుంది. అన్ని జీవుల పట్ల కారుణ్యం చూపాలి.",
            "keywords": [
                "జమీందారు",
                "చతురక్షం",
                "పురోహితుడు",
                "పాపం",
                "కారుణ్యం",
                "విశ్వాసం"
            ],
            "characters": [
                "కృష్ణాపురం జమీందారు",
                "రైతు",
                "పురోహితుడు",
                "చతురక్షం (కుక్క)",
                "పాము"
            ],
            "locations": [
                "కృష్ణాపురం దివాణం",
                "పురోహితుడి ఇల్లు"
            ],
            "content": "కృష్ణాపురం జమీందారు ఒక రోజున\nగుర్రం మీద వాహ్యాళికి బయలుదేరాడు.\nఆ సమయంలో దారిపక్కన వున్న ఒక\nపొదలో ఈనిన కుక్క ఒకటి, ఇంకా\nకళ్ళయినా తెరవని తన నాలుగుపిల్లలకు,\nపడుకుని పాలిస్తున్నది. ఇంతలో ఒకరైతు,\nతన రెండెడ్ల బండిమీద పొలం నుంచి\nతిరిగివస్తూ, జమీందారును చూసి కంగా\nరుగా బండిని పక్కకు మళ్ళించాడు. ఆ\nకంగారులో ఎడ్లు వేగంగా బండిని పొద\nమీదినుంచి లాక్కుపోవడంతో, పాలిస్తున్న\nకుక్కమీదినుంచి బండి చక్రాలు దొర్లాయి.\nమూడు కుక్కపిల్లలు అక్కడికక్కడే\nచచ్చిపోయాయి. తల్లికుక్క కూడా, కాసేపు\nగింజుకుని ప్రాణాలు వదిలింది. ఆ దృశ్యం\nచూసిన జమీందారు మనసు జాలితో\nనిండిపోయింది. ఆయన, చావకుండా\nమిగిలిన కుక్కపిల్లను, దివాణానికి\nచేర్పించి, జాగ్రత్తగా పెంచమని నౌకర్లకు\nఅప్పచెప్పాడు.\nఆ సమయంలో దివాణంలో వున్న\nపురోహితుడు, కుక్కపిల్లను చూసి, జమీం\nదారుతో, ''ప్రభూ! ఈ కుక్కపిల్ల కంటి\nపైభాగాన రెండు, కంటి దిగువున రెండు\nచుక్కలు; మొత్తం నాలుగు చుక్కలు\nన్నాయి. ఇలాంటి జాతి కుక్కపిల్లను,\nచతురక్ష మంటారు. ఇలాంటి కుక్కను\nపాపానికి ప్రతిరూపంగా భావించి, పూర్వం\nఅశ్వమేధయాగం సమయంలో రోకలితో\nబాదిచంపి, దిగ్విజయం చేసిన రాజులు,\nదీక్షవహించేవారు. దీన్ని పెంచడం అంత\nశ్రేయస్కరం కాదు,” అన్నాడు.\nఇందుకు, జమీందారు నవ్వి, “నేత్రాలు\nసూర్యుడికి, మనస్సు చంద్రుడికి, చెవులు\nదిక్కులకు, జీవాత్మ ప్రజాపతికి, దేహం\nలోని పంచప్రాణాలు వాయుదేవుడికి\nఅంటూ; మేకనో, గుర్రాన్నో యజ్ఞపశువును\nచేసి, ఐదు దినాలు చేసే సోమయాగ,\nఅశ్వమేధయాగాలలో, మనం జీవహింస\nచెయ్యడంమానేశాం.ఎప్పుడో వేదకాలంలో\nపాపానికి ప్రతిరూపంగా దీన్ని భావించి\nచంపేవారని-చతురక్షాన్ని, అందులోనూ,\nనా వాహ్యాళి కారణంగా తల్లిని పోగొట్టు\nకున్న సమయంలో, నిర్దాక్షిణ్యంగా వది\nలెయ్యలేను,” అన్నాడు.\nపురోహితుడేమీ మాట్లాడలేకపోయాడు.\nకన్నులపై కింది భాగాలలో చుక్కలతో,\nచతురక్షం చాలా అందంగా వుండేది. అది\nఒక ఏడాది గడిచేసరికి, ఏపుగా పెరిగి\nదివాణమంతా కలయతిరగడం ప్రారం\nభించింది.\nఎప్పుడైనా దివాణంలో జమీందారు\nకొలువు ఏర్పాటు చేస్తే, చతురక్షం వచ్చి,\nఆయన ఆసనం పక్కనే పడుకునేది. ఆ\nసమయంలో పురోహితుడికి, ఒంటిమీద\nకారం రాసుకున్నట్టుండేది. ఆయన చిరాకు\nచూసి, అందరూ నవ్వేవారు.\nపురోహితుడి చిరాకును ఇంకాఅధికం\nచేస్తూ, చతురక్షం దివాణాన్ని విడిచి పెట్టి,\nపురోహితుడి ఇంటికి వచ్చింది. జమీం\nదారు గారి పెంపుడుకుక్క కాబట్టి, ఇంట్లో\nవాళ్ళు దాన్ని కొట్టితరిమేయలేక పోయారు.\nకొద్ది రోజులు గడిచే సరికి, చతురక్షం,\nపురోహితుడి ఇంటి వీధి అరుగు మీద\nపడుకోవడం మొదలు పెట్టింది. ఇది\nచూసి పురోహితుడు కోపంగా, “అశ్వమే\nధంలో గుర్రం, తన ఇష్టంవచ్చినట్టు తిరిగే\nదట! ఈ కుక్కేమిటి, నా చుట్టూ తిరుగు\nతున్నది. ఇంత బతుకు బతికి, శునక\nమేధం చేస్తున్నానాఏం?” అనుకునేవాడు.\nక్రమంగా చతురక్షం, పురోహితుడు\nఎక్కడికి వెళితే, అక్కడికి వెంటబడటం\nప్రారంభించింది. ఒకరోజు తెల్లవారు\nజామున, పురోహితుడు గాఢనిద్రలో\nవున్నాడు. ఆ సమయంలో చతురక్షం,\nఆయన మంచం దగ్గరకు చేరి పెద్దగా\nమొరగసాగింది. ఆయన, “ఛీ! ఛీ!” అని\nకొడుతున్నా సరే, ఆయన పంచపట్టుకుని\nలాగడం ప్రారంభించింది.\nపురోహితుడు పట్టరాని కోపంతో మంచం\nదిగి, కుక్కను కర్రతో కొట్టబోయాడు. అది\nబయటికి పరిగెత్తింది. ఆ సమయంలో\nఏదో బుసకొట్టిన శబ్దం విని, ఆయన\nకిటికీకేసి చూశాడు. అక్కడ ఆయనకు\nపడగ విప్పి బుసలు కొడుతున్న తాచు\nపాము కనిపించింది.\nపురోహితుడు భయంతో కంపించి\nపోతూ, పెద్దగా కేకలు పెట్టాడు. ఇది విని\nనలుగురూ వచ్చి, పామును కర్రలతో కొట్టి\nచంపేశారు.\nఅసలు జరిగిందేమంటే-కొద్దిరోజుల\nక్రితం, పురోహితుడు తెల్లవారుజామున\nచెరువుకు స్నానానికి వెళ్ళి, తిరిగి వచ్చేట\nప్పుడు మసక చీకట్లో పామును తొక్కాడు.\nఆ విషయాన్ని ఆయన గమనించినా,\nపాములు పగబట్టవనీ, ఒకవేళ పగబట్టి\nవస్తే, మంత్రంతోకట్టివేస్తాననీ, జమీందారు\nకొలువులో అందరి ముందు ప్రగల్భాలు\nపలికాడు.\nఆ రోజు నుంచే చతురక్షం, పురోహితు\nడింట్లో మకాం పెట్టింది. పగబట్టిన పాము\nవచ్చిందా, లేక వేరేపాము వచ్చిందా అన్న\nదాన్నిగురించి, ఎవరికి తోచిన వ్యాఖ్యానం\nవాళ్ళు చేశారు. చతురక్షం పాము రాకను\nసూచించి, పురోహితుడి ప్రాణాలు కాపా\nడడం, విశ్వాసానికి మచ్చుతునక అని,\nఅందరూ దాన్ని మెచ్చుకున్నారు.\nపామును చంపి ఎవరిదారిన వాళ్ళు\nవెళ్ళాక, పురోహితుడు, చతురక్షాన్ని ఎంతో\nప్రేమగా నిమిరి, “పాపానికి ప్రతిరూపం\nఅని నిన్ను నిందించాను. ప్రతి జీవిపట్లా\nకారుణ్యం పెంచుకోవాలన్న వేదవాక్యం\nవిస్మరించాను. ద్వేషించే వారిని కూడా, ఆప\nదలో రక్షించే మంచిగుణం వుండాలన్న,\nనీ మూగసందేశం, ఇక నుంచీ నాకు\nశిరోధార్యం!\" అంటూ, ఆ రోజు దానికి\nస్వయంగా ఆహారం పెట్టాడు.",
            "book_page_end": 18
        },
        {
            "title": "స్వర్ణ సింహాసనం–6",
            "book_page_start": 19,
            "pdf_page_start": 19,
            "pdf_page_end": 25,
            "author": "లక్ష్మీగాయత్రి",
            "genre": "జానపద సీరియల్",
            "moral": "కేవలం కీర్తి, గౌరవం కోసం తాపత్రయపడకూడదు. బాధ్యతను సక్రమంగా నిర్వహించడంలోనే నిజమైన శాంతి, ఆనందం ఉంటాయి.",
            "keywords": [
                "స్వర్ణ సింహాసనం",
                "సాలభంజిక",
                "విజయదత్తుడు",
                "ధర్మం",
                "దయ",
                "కౌండిన్యదేశం"
            ],
            "characters": [
                "విజయదత్తుడు",
                "శ్రీలేఖ",
                "సాలభంజిక (సత్యశక్తి, ధర్మశక్తి)",
                "కాలకేతుడు",
                "హైమవతి",
                "శ్రీమల్లుడు",
                "చందనవర్మ",
                "అశ్వముఖుడు",
                "చిత్రనేమి",
                "చిత్రరథుడు",
                "మాధవసేనుడు",
                "వసుమతి"
            ],
            "locations": [
                "కౌండిన్యదేశం",
                "త్రిపురాంతక దేశం",
                "చిత్రరథస్వామి కోవెల",
                "కాళిందిదేశం"
            ],
            "content": "[ కౌండిన్యదేశపు యువరాజు విజయదత్తుడికీ, శ్రీలేఖకూ వివాహం జరిగాక, రాజగురువు సలహామేరకు\nనగర మైదానంలో తవ్వకాలు ఆరంభమయ్యాయి. మహాసర్పం అడిగిన ప్రశ్నకు విజయదత్తుడు సరైన\nసమాధానం చెప్పాడు. అపూర్వమైన స్వర్ణసిహాసనం బయటపడింది. పట్టాభిషేకానికి సిద్ధమైన విజయ\nదత్తుడు సింహాసనంపై కాలుమోపగానే, తొలిమెట్టు మీది సాలభంజిక అతన్ని వారించి, వందల\nసంవత్సరాలకు పూర్వం అపూర్వసింహాసనం రూపొందిన కారణంగురించి క్లుప్తంగా వివరించి, తాను అడిగే\nప్రశ్నకు సరైన సమాధానం చెప్పమని, త్రిపురాంతక దేశాన్ని పాలించిన మూర్ఖరాజు కాలకేతుడి కథను\nచెప్పసాగింది.\n– తరవాత]\nఒక శుక్రవారంనాడు, పట్టపురాణి హైమ\nవతి, కులాచారంప్రకారం చిత్రరథస్వామి\nకోవెలకు వెళ్ళింది. అక్కడ పూజాదికాలు\nముగించుకుని ఆమెతిరిగి రాబోతూండగా,\nమంటపంలో ఒక వారగా కూర్చుని వున్న\nవృద్ధసాధువొకడు, ఆమె వైపు పరిశీలనగా\nచూశాడు. అదే సమయంలో తనూ ఆ\nసాధువువైపు చూసిన హైమవతి, అతడి\nముఖంలోని పవిత్రతనూ, ప్రశాంతతనూ\nగుర్తించి, అప్రయత్నంగాచేతులెత్తి అతడికి\nనమస్కరించింది.\nసాధువు చిరునవ్వుతో ఆమెను ఆశీర్వ\nదిస్తూ, ఒక చిన్న సంస్కృతశ్లోకం చదివాడు.\nదాని తాలూకు భావం ఇది: సువాసనలు\nవెదజల్లే అందమైన పూలతో నిండివుండే\nజాజితీగ, తనకు ఆధారంగా ఏర్పాటు\nచెయ్యబడిన పందిరి, ముళ్ళతోనిండి వున్నా\nసరే, ఆప్యాయంగా అల్లుకుపోతుంది! అంత\nమాత్రాన ఆ జాజిపూల సహజ సౌరభం\nఏమాత్రం తగ్గదు సరికదా, ఆ ముళ్ల\nపందిరి కూడా పదిమందినీ ఆకర్షిస్తూనే\nవుంటూంది!\nఆ శ్లోకం వినగానే హైమవతికి, అప్ర\nయత్నంగా కళ్ళు చెమర్చాయి. ఆపుకోలేని\nభావోద్వేగంతో ఆమె, సాధువు దగ్గరకు\nవెళ్ళి, అతడికి ప్రణమిల్లి, అక్కడినుంచి\nబయలుదేరింది.\nఆ సాయంత్రానికల్లా ఆ సంఘటన\nచిలవలు పలవలై, రాజుకాలకేతును చేరింది.\nశ్రీరామచంద్రుడికి సాటి రాగల ధర్మ\nప్రభువుగా తనను తాను భావించుకునే,\nకాలకేతుడు, కవిత్వంవిన్నందుకు, చెప్పిన\nవాడికి ప్రణమిల్లినందుకు, పట్టపురాణికి\nనెల రోజుల కఠినకారాగారశిక్ష విధిస్తూ,\nసాధువు ఎక్కడున్నా పట్టితేవలసిందిగా\nభటులను ఆజ్ఞాపించాడు. వాళ్ళు అతడిని\nతీసుకురాగానే, మండుటెండలో అతడిని\nనిలబెట్టి, స్వయంగా దగ్గరవుండి నూరు\nకొరడా దెబ్బలు కొట్టించాడు. ఆ మూర్ఖ\nరాజు శాసనానికి తలవొగ్గి, ఇటు పట్టపు\nరాణి అవమానభారంతో కుమిలిపోతూ\nకారాగారంలో వుండగా, అటు వృద్ధ\nసాధువు దాదాపుగా మృతుడై సొమ్మసిల్లి\nపడిపోయాడు.\nఇదంతా కళ్ళారా చూసిన దేశభక్తుడూ,\nఒకప్పటిమహావీరుడూ అయిన వృద్ధసేనాధి\nపతి శ్రీమల్లుడికి మాత్రం గుండె రగిలి\nపోయింది. బాగా ఆలోచించి ఒక నిర్ణ\nయానికి వచ్చిన అతడు, దేశపు సమస్త\nపరిస్థితులనూ క్లుప్తంగా వివరిస్తూ ఒక\nలేఖరాసి, “ఈ మూర్ఖరాజు పుణ్యమాఅని,\nమాదేశప్రజల్లో మానవత్వమూ, చైతన్యమూ\nనానాటికీ హరించుకుపోతున్నాయి. ఎవరికి\nవారే 'నా బతుకు నేను బతికితే చాలు'\nఅనుకుంటూ, పక్కవాణ్ణి చంపమన్నా\nచంపుతున్నారు. ఇదే పరిస్థితి మరికొంత\nకాలంసాగితే, మాదేశం నలుగురూ ఛీకొ\nట్టేలా తయారవుతుంది. ఈ పరిస్థితులను\nచక్కదిద్ది, ప్రజల్లో చైతన్యం తీసుకురాగల\nసమర్థులెవరూ లేరు. ఉన్న ఒక్క సమ\nర్థుడూ, ముసుగుబిగించి దారితప్పి వ్యవ\nహరిస్తున్నాడు. నేనా వృద్ధుణ్ణి. ఇక మమ్మల్ని\nపాలముంచినా, నీటముంచినా-ఆ భారం\nమీరే వహించవలసిందిగా, నా ప్రార్థన!\"\nఅంటూ ముగించి, ఆ లేఖను తన\nపెంపుడు చిలుకద్వారా, పొరుగు రాజైన\nచందనవర్మకు పంపాడు.\nఅప్పటికే త్రిపురాంతక దేశపుపరిస్థితుల\nగురించి బాగావినివున్న చందనవర్మ, తక్ష\nణమే దండెత్తివచ్చి, రాజు కాలకేతుడిపై\nఅవలీలగా విజయం సాధించాడు.\nఆ తర్వాత, చందనవర్మ ఆజ్ఞప్రకారం\nకాలకేతు, నగరపు పొలిమేరల్లోవున్న చిన్న\nఉద్యానవనంలోని అతి చిన్న ఇంట్లో\nరాణులతో సహావుంటూ, ఆ వనంలో పని\nచెయ్యటం ప్రారంభించాడు.\nకాలకేతును శిక్షించటం పూర్తయిన\nవెంటనే చందనవర్మ చిత్రరథుణ్ణి పట్టు\nకుని తీసుకురావలసిందిగా భటులను\nఆజ్ఞాపించాడు. భటులు చెట్టుపుట్టలతో\nసహా అంతా గాలించారు గాని, చిత్రరథుడి\nజాడ తెలియలేదు. ఎవరిని ప్రశ్నించినా,\nఅతడి గురించి తమకు తెలియదన్న\nసమాచారమే వచ్చింది.\n\"మీరు దండెత్తి రాకముందే, చిత్రర\nథుడు ఏదోజబ్బు పడివున్నాడని విన్నాను,\nప్రభూ! ఇన్నాళ్ళూ అతడి వల్ల ఉపకారం\nపొందిన ప్రజలే, అతడిని ఎక్కడో దాచి\nపెట్టి వుంటారు!\" అన్నాడు వృద్ధ సేనాని\nశ్రీమల్లుడు.\nఆ మాట వినగానే వైద్యులందరి\nమీదా, ఒక కన్ను వేసి వుంచాడు చందన\nవర్మ. చివరకు అశ్వముఖుడనే వైద్యుడు\nఎవరికో రహస్యంగా వైద్యంచేస్తున్నాడని\nవిని, అతణ్ణి రప్పించి పరిపరి విధాల\nప్రశ్నించాడు.\nఅశ్వముఖుడు మొదట్లో తడబడినా,\nతర్వాత, తను ఎవరికీ రహస్యంగా వైద్యం\nచెయ్యటం లేదనీ, చిత్రరథుడి గురించి\nతనకేమీ తెలియదు గాక తెలియదనీ\nచెప్పేశాడు. అతడు అసత్యమాడుతున్నా\nడని గ్రహించినా, ఏమీ చెయ్యలేక వూరు\nకున్నాడు చందనవర్మ.\nఆ మర్నాటి ఉదయానే, చిత్రనేమి అనే\nఉన్నతోద్యోగి ఒకడు, చందనవర్మను రహ\nస్యంగా కలుసుకుని, \"ప్రభూ! నిన్న అర్ధ\nరాత్రి వేళ, అశ్వముఖుడు ఒంటరిగా ఎక్క\nడికో వెళుతూండగా వెంబడించి, చిత్రరథుడి\nజాడతెలుసుకున్నాను!” అని చెప్పాడు.\nఆ మాట వింటూనే చిత్రనేమిని ఒక్క\nసారి పరిశీలనగా చూసిన చందనవర్మ,\nవెంటనే అతడితో బయలుదేరి వెళ్ళి,\nచిత్రరథుణ్ణి స్వయంగా పట్టుకున్నాడు.\nఆ తర్వాత, చిత్రరథుడి జబ్బుకు,\nచందనవర్మ ఆధ్వర్యంలో, ఆస్థాన ప్రధాన\nవైద్యుడి ద్వారా వైద్యం జరిగింది. చిత్ర\nరథుడు కోలుకోగానే, త్రిపురాంతక దేశా\nనికి, చందనవర్మ నియమిస్తున్న సామంత\nరాజుగా ప్రకటించబడ్డాడు. వారం రోజుల\nఅనంతరం చందనవర్మ, ప్రజలందరి సమ\nక్షాన చక్రనేమికి నూరు కొరడాదెబ్బలశిక్ష\nవిధించి, తక్షణం అమలు జరిపిస్తూ,\n\"ఇకపై అవినీతికీ, లంచగొండితనానికీ\nఎవరుపాల్పడినా, వారిని ఇలాగే కఠినంగా\nశిక్షించటం జరుగుతుంది. ఇక, నలుగురికీ\nమంచి చేసి, ప్రజల గౌరవాభిమానాలు\nసంపాయించుకున్నందుకు గాను, చిత్రర\nథుణ్ణి సామంతరాజును చేసినా, అతడు\nకొంత దౌర్జన్యధోరణిలో చెడ్డమార్గంలో\nనడిచినందుకు గాను, అతణ్ణి కోవెలలో\nచిత్రరథస్వామికి సేవకుడిగా నియమిస్తు\nన్నాను. ఇకపై ప్రతి ఏకాదశి పర్వదినానా,\nఅతడు స్వయంగా చీపురుచేతబట్టి స్వామి\nఆలయాన్ని శుభ్రం చేస్తాడు. మార్గశుద్ధిని\nఅనుసరించని చిత్రరథుడికి మార్గశుద్ధి\nచెయ్యటమే సరైన శిక్ష!\" అన్నాడు.\nఇంతవరకు చెప్పిన సాలభంజిక, “ఓ\nకాబోయే విజయదత్త మహారాజా! చిత్రర\nథుడి జాడ గురించి, చక్రనేమి ఒక్కడే\nసత్యం చెప్పాడు. మిగిలినవాళ్ళందరూ -\nవైద్యుడు అశ్వముఖుడితో సహా, అందరూ\nఅసత్యమాడుతున్నారని గ్రహించినా,\nవాళ్ళను పల్లెత్తుమాట కూడా అనని,\nచందనవర్మ, చక్రనేమికి మాత్రం కఠినంగా\nశిక్షవేస్తూ, అతడు అవినీతికి పాల్పడినట్టు\nమాట్లాడాడు. ముసుగుదొంగ అయిన\nచిత్రరథుడికి చిన్నపాటి శిక్షవేస్తూ, రాజును\nచేశాడు. చందనవర్మ దృష్టిలో సత్యం\nశిక్షార్హం ఎలా అయింది? చందనవర్మ\nస్థానంలో నువ్వేగనక వుంటే, ఎలా ప్రవర్తి\nస్తావు? సత్యం శిక్షింపబడటానికి కారణ\nభూతమైన సూక్ష్మధర్మం ఏమిటో, చెప్పగలి\nగావా, నీకు తొలిమెట్టు మీద పాదంమోపే\nఅర్హత కలుగుతుంది. చెప్పలేకపోయావో,\nతక్షణం నీ కళ్ళముందు నుంచి, ఈ స్వర్ణ\nసింహాసనం మాయమవుతుంది!” అన్నది.\nఅప్పుడు విజయదత్తుడు, “ఓ, సత్య\nశక్తీ! నువ్వు చెప్పిన కథలో, రాజు చందన\nవర్మ ప్రవర్తించిన తీరు, నిస్సందేహంగా\nధర్మబద్ధుడూ, సమర్థుడూ అయిన, ఒక\nపాలకుడి తీరే! కథలో – చిత్రరథుడు,\nమూర్ఖుడైన తమ రాజువల్ల అష్టకష్టాలు\nపడుతున్న ప్రజలను ఆదుకుని, వాళ్ళ\nఆదరాభిమానాలకు పాత్రుడయ్యాడు.\nఇందుకు గాను, అతడు అనుసరించిన\nమార్గం మంచిదికాని మాట నిజమే కాని,\nప్రజలను ఆకలిబాధనుంచి రక్షించాలంటే,\nఏదో ఒక తక్షణమార్గాన్ని అనుసరించాలి.\nచిత్రరథుడు అటువంటి మార్గాన్నే ఎన్ను\nకున్నాడు. కత్తి చేతబట్టి ఆహారపదార్థాలను\nబహిరంగంగా తీసుకువెళ్ళిన అతడి\nచర్యను, దొంగతనంగా వర్ణించటం కూడా\nసరికాదు. సాధ్యమైనంత అహింసాత్మకంగా\nవ్యవహరించిన అతడు, ప్రజలకుమరింత\nప్రీతిపాత్రుడయ్యాడు. అందుచేతనే,\nరాజుచందనవర్మ అతడిని, ఎక్కడ శిక్షిస్తాడో\nననే భయంతో, అతడిని దాచి పెట్టిన\nప్రజలు, తమకేమీ తెలియదని అసత్యమా\nడారు. ఈ అసత్యం వెనక వున్నవి అభి\nమానం, కృతజ్ఞత! ఈ అసత్యానికి మూల\nకారణం దయా, మానవత్వం. అందుకే,\nఈ అసత్యం శిక్షింపబడలేదు!\n“ఇక పోతే, చిత్రరథుడిలాంటి వాళ్ళను\nద్వేషించేది, కేవలం అవినీతిపరులూ,\nలంచగొండితనంమరిగిన వాళ్ళూ మాత్రమే!\nవాళ్ళు, చిత్రరథుడు తమకు ఆటంకం\nఅయ్యాడనే కసితో, అతడు శిక్షించ\nబడాలని కోరుకుంటారు. రాజోద్యోగి\nచక్రనేమి కూడా అలాంటి వ్యక్తే గనక,\nచందనవర్మ చేత చిత్రరథుణ్ణి శిక్షింపచేయా\nలన్న కోరికతో, రాజభటులు కూడా\nతమకు తెలియలేదని చెప్పిన చిత్రరథుడి\nజాడతెలుసుకుని, చందనవర్మకు తెలియ\nజేశాడు. అతడు చెప్పిన, ఆ సత్యం వెనక\nవున్నవి కక్షా, ద్వేషమూ. ఆ సత్యానికి\nమూలకారణం స్వార్థమూ, దయారాహి\nత్యమూ! ఆ కారణం వల్లనే, అతడు సత్య\nవాది అయినప్పటికీ శిక్షార్హుడయ్యాడు!\n“మనోవాక్కాయ కర్మల్లో, ప్రధానమైనది\nమనస్సు. ఒక్కొక్కసారి వాక్కు సత్యమైన\nదైనా, మనస్సు నిర్మలమైనది కాకపోవచ్చు.\nఆ సూక్ష్మభేదాన్ని, తన సూక్ష్మబుద్ధితో\nతెలుసుకోగలిగిన రాజు, ప్రజారంజకుడైన\nపాలకుడవుతాడు.అటువంటివాడే అయిన\nచందనవర్మ, ప్రజాహితుడైన చిత్రరథుణ్ణి,\nరాజును చేస్తూ, అతడికున్న కాస్త మచ్చ\nకూడా తొలిగించటానికి, అతడికి పవిత్ర\nమైన శిక్ష విధించాడు. యథారాజా, తథా\nప్రజా అన్న నానుడి ప్రకారం, చిత్రరథుడి\nఅడుగుజాడల్లో, ప్రజలు కూడా నీతివంత\nమైన జీవితాన్ని గడపాలన్నది, చందనవర్మ\nమరొక ఉద్దేశ్యం. నేను చందనవరస్థానంలో\nవున్నా, అలాగే ప్రవర్తించేవాణ్ణి!” అన్నాడు.\nఅతడి జవాబు వినగానే తొలిమెట్టు\nమీది సాలభంజిక, “భళీ, భళీ! విజయదత్తా,\nనాప్రశ్నకు చక్కటి సమాధానం చెప్పి,\nమొదటిమెట్టు ఎక్కే అర్హత సంపాదించు\nకున్నావు. నీకిదే నా స్వాగతం!” అన్నది.\nసాలభంజిక మాటలు ముగిసిన మరు\nక్షణం, సభాభవనమంతా సభికుల జయ\nజయధ్వానాలతో మారుమోగిపోయింది.\nమహారాజు, కొడుకును ఆనందంతో గాఢా\nలింగనం చేసుకోగా, విజయదత్తుడిరాజ్ఞి\nశ్రీలేఖ, ఆనందంతో చెమర్చిన కళ్ళను\nకొనగోట సుతారంగా అద్దుకున్నది.\nమహారాజు ఆజ్ఞ మేరకు మంగళ\nవాద్యాలు మోగటం ప్రారంభించాయి. ఆ\nనాదాలమధ్య, విజయదత్తుడు తన కుడి\nపాదాన్ని, స్వర్ణసింహాసనపు తొలిమెట్టు\nమీదమోపి, అధిరోహించాడు.\nఇక్కడ అంతా ఇలా సంరంభంగా వున్న\nసమయంలో, అక్కడ కాళిందిదేశంలో\nమహారాణివసుమతి కూడా ఏదో అవ్యక్తా\nనందంతోచలించిపోతున్నది. ఆమె ఆనందా\nనికి కారణం, ఆరోజుతెల్లవారు జామున,\nఆమెకువచ్చిన ఒక శుభస్వప్నమే!\nఅలాంటి సమయంలో, అక్కడికి\nఆమెభర్త మాధవ సేనుడు వస్తూనే, “దేవీ,\nఇప్పడే కౌండిన్య దేశంనుంచి ఒక శుభవార్త\nచేరింది. విజయదత్తుడు రావటంతోనే,\nఅక్కడ ఏవోతవ్వకాలు జరిపారట. ఆ తవ్వ\nకాల్లో అతడికి, ఒకఅద్భుతమైన స్వర్ణసిం\nహాసనం లభ్యమైనదట. ఆ సింహాసనంపై,\nవిజయుడికి వెంటనే పట్టాభిషేకం జరగవ\nచ్చునని మనగూఢచారి వార్త పంపించాడు,”\nఅన్నాడు.\nఇది వింటూనే, తనస్వప్నం ఫలించినం\nదుకు మరింత ఉప్పొంగిపోయిన వసుమతి,\nచేతులు జోడించి భగవంతుడికి నమస్క\nరిస్తూ, “విజయుడికి అంతటి అపూర్వకాను\nకను ప్రసాదించిన భగవంతుడు, అతడిని\nఎల్లవేళలా చల్లగా చూస్తాడు. ఇంతకూ, ఈ\nవార్త మరాళుడికి కూడా తెలిసే అవకాశం\n^ వున్నదిగదా?\" అంటూ ప్రశ్నించింది.\n“లేకేం? అతడి గూఢచారిదళం, అత\nడికి ఈపాటికి వార్త పంపేవుంటుంది.\nఏమో, ఏంకానున్నదో! నేటి రాత్రే, మా\nయుద్ధప్రయాణం,” అంటూ కాస్త దిగులు\nపడ్డాడు, మాధవసేనుడు.\n\"కలత పడకండి! అంతా మనకు\nశుభమే జరుగుతుందని తోస్తున్నది.\nఅయితే, మనం మరొక్కపావురం టపాను\nపంపినట్టయితే, మా అన్నయ్యకూ, విజ\nయుడికీ మనపై పరిపూర్ణ విశ్వాసం కలు\nగుతుంది,\" అన్నది వసుమతి.\nమాధవసేనుడు సాలోచనగా, “అలాగే!\nస్వర్ణసింహాసనాధీశుడైన విజయునికివే,\nమా ఆశీస్సులు! అని తక్షణం వార్తపంపు\nతాను,\" అంటూ అక్కడి నుంచి కదిలాడు,\nమాధవసేనుడు.\nఆ ప్రకారమే అతడు వదిలిన పావురం,\nవాయువేగంతో వినువీధిలో ఎగురుతూ,\nకౌండిన్య వైపుదూసుకొస్తున్న సమయంలో\n- ఇక్కడ విజయదత్తుడు స్వర్ణసింహాసనపు\nతొలిమెట్టు మీద, రెండవమెట్టు మీదవున్న\nసాలభంజిక చెప్పబోయే కథను వినటానికి\nసిద్ధంగా నిలబడ్డాడు.\nఅప్పుడు రెండవ సాలభంజిక, “విజయ\nదత్తా! నా సోదరి అయిన సత్యశక్తి, నన్ను\nధర్మశక్తిగానీకు పరిచయం చెయ్యనేచేసింది.\nఇక నేను చెప్పబోయే కథ విను!” అంటూ\nచెప్పటం ప్రారంభించింది.—(ఇంకావుంది)",
            "book_page_end": 25
        },
        {
            "title": "భారత సంస్కృతి—చరిత్ర- 5",
            "book_page_start": 26,
            "pdf_page_start": 26,
            "pdf_page_end": 29,
            "author": "విశ్వావసు",
            "genre": "చారిత్రక వ్యాసం",
            "moral": "కేవలం శరీరానికి, మనసుకు మాత్రమే కాదు, ఆత్మకు కూడా ప్రాధాన్యత ఇవ్వాలి. అద్భుత దృశ్యాలను, మంచిని ఆత్మ వికాసంతో చూడగలిగితేనే అవి చిరకాలం గుర్తుంటాయి.",
            "keywords": [
                "నర్మద",
                "సూర్యోదయం",
                "ఆత్మ",
                "పరమశివుడు",
                "కర్నాలి",
                "సంస్కృతి"
            ],
            "characters": [
                "సందీపుడు",
                "జయలక్ష్మి",
                "దేవనాథుడు (తాతయ్య)",
                "పరమశివుడు",
                "నర్మద",
                "మహావిష్ణువు"
            ],
            "locations": [
                "వాదోదర",
                "నర్మదా నదీతీరం",
                "అమరకంటక పర్వతం",
                "పాటలీపుత్రం (పుష్పపూర్)",
                "ద్వారక",
                "కాశ్మీరు"
            ],
            "content": "ఒక గొప్ప నాగరికతలోని ఘట్టాలు-\nతరతరాలుగా సత్యంకోసం జరిగిన అన్వేషణ!\n5. నర్మద కథ\n\n“అమ్మా, మనం వాదోదరకు వెళ్ళినప్పుడు\nనావయస్సు ఎంత?” అని అడిగాడు తల్లి\nజయలక్ష్మిని, సందీపుడు.\n“అప్పుడు నీకు మూడేళ్ళే. అయినా అది\nనీకింకా గుర్తుండడం ఆశ్చర్యంగా వుంది,\"\nఅన్నది జయలక్ష్మి.\n“అది నాకు స్పష్టంగా గుర్తులేదుగాని,\nపడవలో వెళ్ళడం మాత్రం తరచూ జ్ఞాపకం\nవస్తుంది. నదీ తీరంలోని ఒక భవనంలో\nఆ రాత్రి గడిపాము. నాన్న నన్ను భుజాల\nపైకెత్తుకుని, నీతో కలిసి చెట్లగుంపు పక్కన\nనడుస్తూంటే సూర్యోదయమయింది. బంగారు\nబంతిలాంటి ఉదయభానుడి లేత కిరణాలు\nనదీజలాలను బంగారుప్రవాహంలా మార్చాయి.\nమీరిద్దరూ ఉదయభానుడికేసిచూస్తూ నన్నూ\nచూడమన్నారు. ఆ అందమైనదృశ్యం నాకింత\nవరకు వందసార్లయినా కలలోకి వచ్చి\nవుంటుంది,” అన్నాడు సందీపుడు.\nతాత దేవనాధుడితో కలిసి సందీపుడు,\nశ్యామల ఉదయం ఫలహారం చేస్తున్నారు.\nతన మనవడూ, కోడలిమధ్య జరుగుతూన్న\nసంభాషణను దేవనాథుడు గమనించసాగాడు.\n\"తాతయ్యా! అంత అందమైన సూర్యో\nదయాన్ని మళ్ళీ నేనెన్నడూ చూడలేదు.\nకారణం ఏమైవుంటుంది?” అని అడిగాడు\nసందీపుడు తాతయ్యను ఆశ్చర్యంగా.\n“చూసే కళ్ళుండాలే గాని ప్రతిసూర్యోద\nయమూ అత్యంత సుందరంగానే కనిపిస్తుంది.\nనీ తల్లిదండ్రులకు ఆ సూర్యోదయాన్ని నెమ్మ\nదిగా పరిశీలించి చూనే ఓర్పూ, ఉత్సాహం\nవుండి, నిన్నూ చూడమన్నారు గనక నువ్వు\nదానిని పరిశీలించి చూశావు. అది నీకు\nఅద్భుతదృశ్యంగా కనిపించింది. ఆ అందమైన\nదృశ్యం నీ జ్ఞాపకంలో శాశ్వతంగా నిలిచి\nపోవడానికి మరొక కారణం కూడా ఉన్నది,”\nఅన్నాడు దేవనాథుడు.\n“అది కర్నాలి. నర్మదా నదీతీరంలోని ఒక\nఆశ్రమంలో ఆ రాత్రి గడిపాము. ఆకాశాన్నంటే\nవృక్షాలతో, మనోహరదృశ్యాలతో నిండిన\nఅద్భుత ప్రాంతం అది!\" అన్నది జయలక్ష్మి.\n\"తాతయ్యా! ఆ దృశ్యం ఇంకా జ్ఞాపకం\nఉండడానికి మరొక కారణం కూడా వుంది\nఅన్నారు కదా! అదేమిటి?” అని అడిగాడు\nసందీపుడు.\n“ఆ కారణాన్ని కొద్దిగా వివరించాలి. పైగా\nదానిని పసిపిల్లలు అర్థంచేసుకోలేరేమో!\"\nఅన్నాడు దేవనాథుడు అనుమానంగా.\n“అలా అయితే, ఆ విషయం సందీపుడికి\nవద్దు. నాకు చెప్పండి. సందీపుడు పసివాడు.\nనేను పెద్దదాన్ని. నాన్న నన్ను 'బామ్మా' అని\nపిలవడం నీకు తెలిసిందే కదా!\" అన్నది\nశ్యామల నవ్వుతూ.\nఆ మాటకు దేవనాధుడు నవ్వాడు. \"మీ\nఇద్దరి మీదా నాకు సంపూర్ణ విశ్వాసం ఉన్నది.\nనేను మీకు చెప్పడానికి కాస్తవెనకాడిన విష\nయాన్ని అర్థం చేసుకునే తెలివితేటలు, శక్తి\nసామర్థ్యాలు మీకున్నాయి. అసలు సంగతి\nచెబుతాను జాగ్రత్తగా వినండి. మనిషి అన్న\nవాడు కేవలం శరీరం, ప్రాణం, మనస్సు ఈ\nమూడూ కలిసిన వాడు మాత్రమేకాదు. ఈ\nమూడింటికీ ఆధారంగా ఆత్మ\nఉన్నది. బాల్యంలో ఈ ఆత్మ\nమరింత వికాసంతో వ్యక్తి జీవి\nతంలో ప్రధానంగా ముందు\nవుంటుంది. అందమైనవస్తువు\nలకూ, దృశ్యాలకూ సులభంగా\nస్పందిస్తుంది. ప్రేమానురాగాల\nపట్ల సులభంగా ఆకర్షింప\nబడుతుంది. అయితే, వయసు\nపెరిగేకొద్దీ-లాభ నష్టాల లెక్కలతో మనసూ,\nఇష్టాయిష్టాలతో ప్రాణశక్తీ మనిషిని ఎక్కువగా\nప్రభావితంచేస్తాయి. క్రమంగా వాటిదే పై\nచేయి అవుతుంది. అందువల్ల అందంపట్లా,\nఅద్భుత దృశ్యాల పట్లా, మంచి విషయాల\nపట్ల ఆకర్షణ, స్పందన తగ్గిపోతాయి. అర్థ\nమయిందా?\" అన్నాడు దేవనాథుడు.\n\"బాగా అర్థమయింది, తాతయ్యా!\nఅన్నయ్యకన్నా చిన్నదాన్ని గనక నాలో శరీరం\nకన్నా ఆత్మ ముందున్నది. మీరు చెప్పిన\nఅద్భుతవిషయంనాకు ఇట్టే అర్థమైపోయింది!”\nఅన్నది శ్యామల నవ్వుతూ.\nసందీపుడి ఆలోచనలు కాలానికి ఎదు\nరీదుతూ కర్నాలి కేసి పయనించసాగాయి.\n\"తాతయ్యా! గంగానదికి ఉన్నట్టే నర్మదానది\nపుట్టుకకు సంబంధించిన కథ కూడా\nఉన్నదా?” అని అడిగాడు సందీపుడు.\n“అవును, మననదులు చాలా వాటి ఆవి\nర్భావానికి సంబంధించిన కథలు ఉన్నాయి.\nనర్మద జన్మవృత్తాంతం మధురమైనది;\nకవితాత్మకమైనది,\" అంటూ దేవనాథుడు\nఇలా చెప్పసాగాడు:\nఒకానొకప్పుడు పరమ\nశివుడు అమరకంటక పర్వత\nశిఖరాగ్రం మీద కూర్చుని\nధ్యానంలో నిమగ్నమైపోయాడు.\nఆయన ప్రశాంత అద్భుత\nసౌందర్యం నుంచి ఒక అంద\nమైన కన్య వెలువడి, ఆయన\nపాదాలకు ప్రణమిల్లింది.\nకరుణాసింధువు అయిన పరమశివుడు\nఆనందించి, \"బిడ్డా! నువ్వు నా మనసుకు\nమార్దవం కలిగించావు. అంటే మృదుత్వం\nప్రసాదించావు. కాబట్టి నీ పేరు నర్మద.\nనీకేంవరం కావాలో కోరుకో!” అన్నాడు.\n“నేను సర్వవేళలా, సర్వావస్థలలో స్వతం\nత్రంగా మసలే వరం ప్రసాదించు తండ్రీ!\"\nఅని ప్రార్థించింది నర్మద.\n“అలాగే!\" అని వరమిచ్చాడు పరమ\nశివుడు.\nనర్మద ఆడుతూ, పాడుతూ దేనిని గురించీ\nవిచారం లేకుండా హాయిగా కొండలలో,\nకోనలలో విహరించసాగింది.\nత్వరలో ఆమె అందచందాలు, నాట్య\nవిన్యాసాలు పలువురు దేవతల దృష్టిని\nఆకర్షించింది. ఒక దివ్యపురుషుడు ఆమె\nఎదుట కనిపించి, ఆమెను పట్టుకోబోయాడు.\nఆక్షణమే, ఆమె జలంగా మారి ఆ దివ్యపురు\nషుడి వేళ్ళ సందుల్లో జారి పోయి, నేలమీద\nనదిగా ప్రవహించ సాగింది!\n“మహావిష్ణువు కరుణ గంగగా అవత\nరించినట్టే, పరమశివుడి అపార కరుణ నర్మద\nరూపంలో ప్రవహించిందన్నమాట!\" అన్నాడు\nదేవనాథుడు.\n\"చాలా బావుంది!” అన్నాడు సందీపుడు.\nశ్యామల చప్పట్లు చరిచింది.\n“మనదేశంలోని నదులు, కొండలు,\nఅడవుల వెనక చాలా కథలున్నాయి. ఆ\nకథల్లో చాలావరకు ప్రతీకాత్మకమైనవి. అయితే\nకాలం గడిచే కొద్దీ, వాటి ప్రతీకలు మరుగున\nపడిపోయాయి,” అన్నాడు దేవనాథుడు బాధగా.\n“అవి కేవలం కథలుగా కూడా చాలా\nఆసక్తికరంగా ఉన్నాయి, తాతయ్యా!\" అన్నాడు\nసందీపుడు.\n\"గంగ, నర్మద....వాటి పేర్లు కూడా ఎంత\nఅందంగా ఉన్నాయో, చూడు!\" అన్నది\nశ్యామల.\n“మన దేశంలోని వివిధ ప్రాంతాల ప్రాచీన\nనామాలు ఎంతో మధురంగా ఉండేవి. ఇప్పటి\nపాట్నా ప్రాచీన నామం ఏమిటో మీకు\nతెలుసా?\" అని అడిగాడు దేవనాథుడు.\n“పాటలీపుత్రం,” అన్నారు ఇద్దరూ ఒక్క\nసారిగా.\n“అవును, నిజమే. అయినా అంతకు\nపూర్వం దానిని పుష్పపూర్, కుసుమపూర్\nఅనేవారు. అంటే, పూలనగరం అన్నమాట.\nతిరువనంతపురం అంటే అనంత ప్రభువు\nకొలువుండే పవిత్ర నగరం అని అర్థం.\nద్వారక పేరు ద్వారావతి; గుల్మార్గ్ అసలు\nపేరు గౌరీమార్గ్. అంటే హిమవంతుడి\nకుమార్తె పార్వతి (గౌరి) పేరు మీదుగా ఆ\nపేరు ఏర్పడిందన్న మాట. లక్నో పాతపేరు\nలక్షణావతి. లక్ష్మణుడి పేరు మీదుగా లక్షణా\nవతి వచ్చివుంటుంది. గౌహతి పూర్వనామం\nప్రాగ్జ్యోతిషపురం. అంటే తూర్పుకు వెలుగు\nనగరం అన్నమాట. గోవా పేరు గోమంతం,\nపాండిచ్చేరి అసలు పేరు వేదపురి. అంటే\nవేదాధ్యయన కేంద్రం అన్నమాట. మధురా\nపురి మధుర అయినట్టు అజయ్-మేరు ఆజ్మీరు\nఅయింది. కులూ పాత పేరు కులాంత పీఠ.\nఅంటే పవిత్ర మానవ నివాసానికి చిట్ట చివరి\nభాగం అన్న మాట. కిన్నావూర్ పాత పేరు\nకిన్నరపురి. అంటే, కళలలో ఆరితేరిన దివ్య\nపురుషుల నివాసస్థానం. పైథాన్ ప్రాచీన\nనామం ప్రతిష్ఠానపురం! ఇలా ఎంతయినా\nచెప్పుకుంటూ వెళ్ళవచ్చు,” అని ఆగాడు\nదేవనాథుడు.\nఆ తరవాత ఆయన మళ్ళీ, “ఇంతెందుకు\nఇప్పటి మన రాష్ట్రాల పాత వేర్లు కొన్ని పరిశీ\nలించండి. ఎంత భావగర్భితంగా ఉన్నాయో\nమీకు తెలుస్తుంది. కర్ణాటక పూర్వనామం\nకుంతలదేశం; పంచ్-ఆబ్ (అయిదు నదులు)\nపంజాబ్ అయింది. బుద్ధవిహారాలనుంచి\nబీహార్ వచ్చింది. కశ్యపముని పేరు మీదుగా\nవున్న సరస్సు కశ్యప్-మీర్ నుంచి కాశ్మీరు\nఏర్పడింది!\" అన్నాడు.\n“జమ్మూ అనే పేరు ఎలా వచ్చింది,\nతాతయ్యా?” అని అడిగాడు సందీపుడు..\n\"తొమ్మిదవ శతాబ్దానికి చెందిన జంబు\nలోచనుడనే రాజు పేరు మీదుగా వచ్చింది.\nమన నగరాలలో చాలావాటి పేర్లు ప్రము\nఖులైన రాజులు, మునుల పేర్ల మీదుగానే\nఏర్పడ్డాయి. గ్వాలిపుడనే పురాతన ముని\nపేరు మీదుగానే గ్వాలియర్ ఏర్పడింది.\nనాగార్జునుడనే బౌద్ధగురువు పేరు మీదుగా\nనాగార్జున కొండ ఏర్పడింది. జాబాలి పేరు\nమీదుగా జబల్ పూర్ ఏర్పడిందని చెబుతారు.\nఇలా చెప్పుకుంటూ వెళితే జాబితా మరీ\nపెద్దదైపోతుంది!\" అంటూ దేవనాథుడు లేచి\nనిలబడ్డాడు.\nపిల్లలు బడికి వెళ్ళడానికి సిద్ధం కాసాగారు.",
            "book_page_end": 29
        },
        {
            "title": "వ్యాపార రహస్యం!",
            "book_page_start": 30,
            "pdf_page_start": 30,
            "pdf_page_end": 30,
            "author": "కోనే నాగవెంకట ఆంజనేయులు",
            "genre": "నీతి కథ",
            "moral": "వ్యాపారంలో నైతికత ముఖ్యం. మోసానికి గురికాకుండా ఉండాలంటే అప్రమత్తంగా ఉండాలి.",
            "keywords": [
                "వ్యాపారం",
                "రహస్యం",
                "తూకం",
                "మోసం",
                "దుర్గయ్య"
            ],
            "characters": [
                "దుర్గయ్య",
                "మల్లయ్య",
                "విశ్వేశ్వరయ్యశెట్టి"
            ],
            "locations": [
                "హేలాపురి",
                "పట్టణం"
            ],
            "content": "హేలాపురిలో వుండే దుర్గయ్య, ఒక పచారీ దుకాణం యజమాని. న్యాయంగా సరుకులు\nతూచియిస్తాడని అతనికి మంచివేరు. అతడి వ్యాపారం లాభసాటిగా జరుగుతూండగా,\nసుగంధపురి నుంచి వచ్చిన మల్లయ్య అనే వ్యాపారి, దుర్గయ్య దుకాణానికి ఎదురుగా,\nతనూ ఒక పచారీ దుకాణం తెరిచాడు. కొద్దిరోజుల్లో మల్లయ్య దుకాణానికి గిరాకీ పెరిగి\nపోయింది. దుర్గయ్య దుకాణానికి ఎంతో కాలంగా ఖాతాదారులుగా వున్నవాళ్ళు కూడా,\nమల్లయ్య దుకాణంలో సరుకులు కొనడం మొదలుపెట్టారు. క్రమంగా దుర్గయ్య వ్యాపారం\nతగ్గుముఖం పట్టింది.\nఇలా ఎందుకు జరిగిందో, ఎంత ఆలోచించినా దుర్గయ్యకు అంతుబట్టలేదు.\nఇద్దరి దుకాణాల్లోని సరుకులూ ఒకే నాణ్యత కలవి. ఎందువల్లనంటే – ఇద్దరూ సరుకులు\nటోకుగా పట్టణంలోని విశ్వేశ్వరయ్యశెట్టి దగ్గర నుంచే కొనితెస్తూంటారు.\nదుర్గయ్య ఒకనాడు ఉండబట్టలేక, మల్లయ్యను దీన్ని గురించి అడిగాడు. మల్లయ్య\nచిరునవ్వు నవ్వి, “దుర్గయ్యా! ఇది వ్యాపార రహస్యం. అయినా, తోటి వ్యాపారివి అడిగావు\nగనక చెపుతున్నాను. నువ్వు సరుకులు తూచేటప్పుడు, ముందుగానే సిబ్బెలో ఎక్కువవేసి,\nతూకానికి తగ్గట్టుగా అందులోంచి కొంచెం, కొంచెంగా సరుకు తీసేస్తూండడం, నేను\nగమనించాను. కాని, నేను సిబ్బెలో ముందుగా తక్కువ సరుకు వేసి, తూకానికి\nతగ్గట్టు మరి కొంచెం, కొంచెంగా వేస్తూంటాను. ఖాతాదారులు నువ్వు సరుకు తగ్గించేస్తున్నా\nవన్న భావనలోనూ, నేను సరుకు ఎక్కువయిస్తున్నానన్న భావనలోనూ వుంటున్నారు. కాని,\nఇద్దరం ఒకే రకంగా యిస్తున్నాం. అదే నీకూ, నాకూ తేడా!\" అన్నాడు.\nఈ రహస్యం తెలిసిన దుర్గయ్య, తనూ అదేపద్ధతి అవలంబిస్తూ, మల్లయ్యతో\nసమానంగా వ్యాపారం సాగించాడు.",
            "book_page_end": 30
        }
    ],
    "statistics": {
        "total_stories": 9,
        "author_counts": {
            "చక్రపాణి, బి. నాగిరెడ్డి": 1,
            "చందమామ బృందం": 2,
            "మల్లవరపు మనోహరరెడ్డిరచన": 1,
            "కె.హనుమంతరావు": 1,
            "డా॥ జొన్నలగడ్డ మార్కండేయులు": 1,
            "లక్ష్మీగాయత్రి": 1,
            "విశ్వావసు": 1,
            "కోనే నాగవెంకట ఆంజనేయులు": 1
        },
        "genre_counts": {
            "సంపాదకీయం": 1,
            "సాధారణ వ్యాసం": 1,
            "చారిత్రక వ్యాసం": 2,
            "బేతాళ కథ": 1,
            "హాస్యం": 1,
            "జానపద కథ": 1,
            "జానపద సీరియల్": 1,
            "నీతి కథ": 1
        }
    }
}