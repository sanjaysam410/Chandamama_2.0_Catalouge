{
    "book_id": "చందమామ_1998_05",
    "stories": [
        {
            "title": "సులభ మార్గము",
            "book_page_start": 3,
            "pdf_page_start": 3,
            "pdf_page_end": 3,
            "author": "మిధునకుల",
            "genre": "ఆధ్యాత్మికం",
            "moral": "మానవ సేవ ద్వారా, భక్తి మార్గంలో సులభంగా దైవాన్ని చేరుకోవచ్చు.",
            "keywords": [
                "ధర్మము",
                "భక్తి మార్గము",
                "మానవ సేవ",
                "దీపారాధన",
                "జడపత్తి వత్తులు"
            ],
            "characters": [
                "మత పెద్దలు",
                "ఆకాశవాణి"
            ],
            "locations": [
                "పవిత్ర నగరము"
            ],
            "content": "పూర్వం ఒక పవిత్ర నగరములో ఒక పర్వదినము రోజు ప్రపంచ సర్వమత సమ్మేళనము జరుగుచుండెను. అందు మత పెద్దలందరు అనేక ముక్తి మార్గముల గురించి చర్చించిరి. కాని కొన్ని విషయములు వారికి సందేహములుగ మిగిలిపోయెను. ఆ రాత్రి వారందరు సకల మత ప్రార్థనలు చేసి పవళించిరి. ఆశ్చర్యకరముగ వారందరి సందేహములకు సమాధానముగ తెల్లవారు ఝామున వారందరు ఒకే రకమైన స్వప్నమును గాంచిరి. ఆ స్వప్న సారాంశ మేమనగా -\n\nఆకాశం మేఘావృతమయి, ఉరుములు, మెరుపులతో కూడి వుండగ, మత ప్రవక్తలందరికి శూన్యంలో ఉత్తరం వైపున ఒక దివ్య తేజస్సు కనిపించి ఆకాశవాణి ఈ విధముగ పలికెను:\n\n“ఓ దైవదూతలారా! మీ సందేహములకు సమాధానము నేను మీకు తెలిపెదను. మీరు యావన్మందికి తెలిపి వారి పుణ్యసాధనకు తోడ్పడి 'ధర్మాన్ని' నిలపండి,\" అని మళ్ళీ ఈ విధముగ తెలిపెను.\n\n\"పవిత్రమైన జడపత్తి వత్తులతో ముందుగ దైవసన్నిధిలో దీపారాధన చేసి ప్రార్థించి మానవులు ఏ భాషలలో అయినను తమ బాధలను మరియు కోరికలను తెలుపుకొనిన అవి భగవంతునికి జ్యోతి మార్గమున అనగ సులభ మార్గమున చేరి కోరికలు తీరును,” అని ఆకాశవాణి తెలిపి అంతర్థానమాయెను. మరియు జడపత్తి వత్తులు విశ్వమంతయు కోట్ల సంఖ్యలో వారికి కనిపించెను.\n\nవెంటనే మత పెద్దలందరు 'మానవ సేవయే మాధవ సేవ'గ భావించి తమ కర్తవ్యమును నెరవేర్చిరి. నేటికిని వారి వారసులు జడపత్తి వత్తుల దీపపు కాంతుల మహిమను అన్ని పుణ్య క్షేత్రములలో వివరించుచు సకల మత ఐకమత్యమును వివరించుట మనము గమనించుచునే యున్నాము. కాని నేటికిని కొందరు పవిత్రమైన జడపత్తి వత్తుల దీపపు కాంతుల విలువ తెలిసికొనలేక పోవుట విచారకరము.",
            "book_page_end": 3
        },
        {
            "title": "అమ్మకానికి తాజమహల్!",
            "book_page_start": 7,
            "pdf_page_start": 7,
            "pdf_page_end": 7,
            "author": "చందమామ బృందం",
            "genre": "చారిత్రక వ్యాసం",
            "moral": "చారిత్రక వారసత్వాన్ని కాపాడుకోవాల్సిన అవసరం ఉంది.",
            "keywords": [
                "తాజమహల్",
                "ఈస్ట్ ఇండియా కంపెనీ",
                "1857 తిరుగుబాటు",
                "వారసత్వం",
                "నిర్లక్ష్యం"
            ],
            "characters": [
                "భారత సామ్రాజ్య గవర్నర్ జనరల్",
                "బ్రిటిష్ అధికారులు"
            ],
            "locations": [
                "తాజమహల్",
                "భారతదేశము"
            ],
            "content": "పై శీర్షికను మీరు నమ్ముతున్నారా? నమ్మలేరు. పైగా ఇదేదో తమాషాగా చెప్పుకున్న హస్యోక్తి అని మీరు అనుకున్నా ఆశ్చర్యం లేదు. ఎందుకంటే – ఈనాడు ఒక్క భారతదేశం మాత్రమే కాదు; యావత్ మానవజాతి తాజమహల్ను అరుదైన వారసత్వంగా భావిస్తున్నది. తాజ్మహల్ పరిరక్షణకు భారత ప్రజలతో పాటు యునెస్కో వంటి అంతర్జాతీయ సంస్థలు అవసరమైన జాగ్రత్తలన్నీ తీసుకోవడానికి సిద్ధంగా ఉన్నాయి.\n\nఇదీ ఈనాటి పరిస్థితి. కాని వంద సంవత్సరాలకు పూర్వం పరిస్థితి వేరు. 1857వ సం||లో జరిగిన సిపాయిల తిరుగుబాటును అణచడానికి ఈస్ట్ ఇండియా కంపెనీ ఎంతగానో పోరాడవలసి వచ్చింది. అందుకు చాలా ధనవ్యయం కూడా జరిగింది. ఆ నష్టాన్ని భర్తీ చేయడానికి తాజమహల్ను పగులగొట్టి అందులోని విలువైన చలువరాళ్ళను అమ్ముదామన్న పథకాన్ని కూడా ఈస్ట్ ఇండియా కంపెనీ ఆలోచించింది!\n\nఈ ఆలోచన మరెవరికో కాదు; సాక్షాత్తు ఈస్ట్ ఇండియా కంపెనీ స్థాపించిన భారత సామ్రాజ్య గవర్నర్ జనరల్కి రావడం మరీ విడ్డూరం!\n\nఅదృష్టవశాత్తు ఆ ఆలోచనను అడ్డుకోగల బ్రిటిష్ అధికారులు కూడా కొందరుండడం వల్ల ఆ పథకం నెరవేరలేదు. అయినప్పటికీ గవర్నర్ జనరల్ కు కలిగిన ఆ ఆలోచనను భారతీయ కళాఖండాల పట్ల ఈస్ట్ ఇండియా కంపెనీకి ఉన్న ఉదాసీన దృష్టికీ, నిర్లక్ష్యానికీ ఉదాహరణగా చెప్పవచ్చు.",
            "book_page_end": 7
        },
        {
            "title": "మన పన్నెండవ ప్రధాని",
            "book_page_start": 9,
            "pdf_page_start": 9,
            "pdf_page_end": 10,
            "author": "చందమామ బృందం",
            "genre": "జీవిత చరిత్ర",
            "moral": "నిజాయితీ, అంకితభావం, దేశాభిమానం వ్యక్తిని గొప్ప నాయకుడిగా నిలబెడతాయి.",
            "keywords": [
                "అటల్ బిహారీ వాజ్పేయి",
                "ప్రధానమంత్రి",
                "జనసంఘ్",
                "జనతా పార్టీ",
                "విదేశాంగ మంత్రి"
            ],
            "characters": [
                "అటల్ బిహారీ వాజ్పేయి",
                "కృష్ణ బిహారీ వాజ్పేయి",
                "కృష్ణాదేవి",
                "శ్యామ్ ప్రసాద్ ముఖర్జీ"
            ],
            "locations": [
                "గ్వాలియర్",
                "ఆగ్రా",
                "బదేశ్వర్",
                "లక్నో",
                "న్యూఢిల్లీ"
            ],
            "content": "పెంపుడు పిల్లులూ, కుక్కలూ అంటే మక్కువ కనబరుస్తూ, పంచతంత్ర కథలను అభిమాన పుస్తకంగా భావించే సుప్రసిద్ధ వ్యక్తితో మీకు స్నేహం చేయాలనిపిస్తుంది కదూ? ఆయనే మన దేశానికి పన్నెండవ ప్రధానమంత్రిగా గత మార్చ్ నెలలో పదవీ బాధ్యతలు స్వీకరించిన శ్రీ అటల్ బిహారీ వాజ్పేయి. 1926వ సం|| క్రిస్మస్ నాటి రాత్రి ఆయన జన్మించారు. అప్పుడాయన తల్లిదండ్రులు గ్వాలియర్లో ఒక చర్చ్ పక్క ఇంట్లో ఉండేవారు. తండ్రి పేరు కృష్ణ బిహారీ వాజ్పేయి. తల్లి కృష్ణాదేవి. తమ నాలుగవ కుమారుడూ, ఆరవ సంతానమూ అయిన ఆ బిడ్డకు తల్లిదండ్రులు 'అటల్' (స్థిరత్వం) అని నామకరణం చేశారు.\n\nవాజ్పేయి తాతగారు శ్యామ్రాల్, ఆగ్రా సమీపంలోని బదేశ్వర్కు చెందినవాడు. అయినా వాజ్పేయి తండ్రి అధ్యాపక వృత్తిని చేపట్టి గ్వాలియర్కు వచ్చి స్థిరపడ్డాడు. సొంత ఇల్లు కట్టుకుని దానికి 'కృష్ణకృప' అని పేరు పెట్టాడు. ఆ ఇంట్లోనే వాజ్పేయి జన్మించారు.\n\nకృష్ణ బిహారీ తన పిల్లలందరినీ ప్రేమ తోనూ, క్రమశిక్షణతోనూ పెంచి పెద్ద చేశాడు. ఎవరిపట్ల పక్షపాతం కనబరచేవాడు కాదు. పిల్లలందరూ ఒకే హరికేన్ లాంతరు చుట్టూ కూర్చుని చదువుకునేవారు. తన సోదరులు మరణించినప్పటికీ ఇప్పుడు కూడా దీపావళి, రక్షాబంధన్ వంటి పండుగల సందర్భంగా గ్వాలియర్లోని దాదాపు డెబ్భైమంది గల తన కుటుంబ సభ్యులతో గడపడానికే వాజ్పేయి ఇష్టపడతారు. ఆయన మాత్రం అవివాహితుడుగానే మిగిలిపోయారు!\n\nతమ పిల్లలు ప్రభుత్వ ఉద్యోగం చేయాలని కృష్ణబిహారీ ఆశపడ్డాడు. పెద్ద కుమారులు ముగ్గురూ ఆయన కోరికను మన్నించి, అప్పటి బ్రిటిష్ ప్రభుత్వంలో ఉద్యోగాలు చేపట్టారు. కాని ఆఖరి కుమారుడు అటల్ మాత్రం అందుకు అంగీకరించలేదు. కాలేజీ చదువులప్పుడు ఆయన కమ్యూనిస్టు ఆదర్శాల పట్ల ఆకర్షితుడయ్యాడు. కమ్యూనిస్టు పార్టీకి అనుబంధమైన ఆలిండియా స్టూడెంట్స్ ఫెడరేషన్లో సభ్యుడుగా చేరారు. కొన్నాళ్ళకు ఆయన ఆలోచనాధోరణిలో మార్పు వచ్చి రాష్ట్రీయ స్వయం సేవక్ సంఘ్ లో చేరారు. 1951వ సం||లో శ్యామ్ ప్రసాద్ ముఖర్జీ స్థాపించిన జనసంఘ్ లో స్థాపక సభ్యులయ్యారు. 1957వ సం||లో జనసంఘ్ అభ్యర్థిగా ప్రప్రథమంగా పార్లమెంటుకు ఎన్నికయ్యారు. 1962వ సం||లో జరిగిన ఎన్నికలలో కాంగ్రెస్ అభ్యర్థి చేత ఓడిపోయినప్పటికీ 1967వ సం||లో మళ్ళీ గెలుపొందారు. 1971, 1977 సంవత్సరాలలో ఆయన తన సొంత నియోజక వర్గమైన గ్వాలియర్ నుంచే పోటీ చేసి పార్లమెంటుకు ఎన్నికయ్యారు. 1980వ సం|| గెలుపొంది 1984వ సం||లో గ్వాలియర్ లోనే ఓడిపోయారు. 1989వ సం|| లో విదీశ, లక్నో రెండు నియోజక వర్గాల నుంచి పార్లమెంటుకు ఎన్నికయ్యారు. గత ఫిబ్రవరిలో జరిగిన మధ్యంతర ఎన్నికలలో లక్నో నుంచి పార్లమెంటుకు ఎన్నికయ్యారు.\n\n1968-73 మధ్యకాలంలో ఆయన జనసంఘ్్కు నాయకత్వం వహించారు. కాని 1975-76 అత్యవసర పరిస్థితికి తరవాత తన అనుచరులతో సహా జనతా పార్టీలో చేరారు. 1977వ సం||లో జనతా పార్టీ ఘన విజయం సాధించడంతో కేంద్రంలో ప్రప్రథమంగా కాంగ్రెసేతర ప్రభుత్వం ఏర్పడింది. ప్రధానమంత్రి మొరార్జీ దేశాయ్ మంత్రిమండలిలో వాజ్పేయి విదేశాంగ శాఖ మంత్రిగా పదవీ బాధ్యతలు చేపట్టి సమర్థవంతంగా నిర్వహించారు. ముఖ్యంగా ఇండో - ఫాక్ యుద్ధానంతరం (1971) దెబ్బ తిన్న ఇండో -పాక్ మైత్రీసంబంధాలను మెరుగుపరచడానికి ఆయన కృషి చేశారు. ఆ కాల ఘట్టంలోనే ఐక్యరాజ్య సమితి సర్వ సభ్య సమావేశంలో హిందీలో ఉపన్యసించి రికార్డు సృష్టించారు.\n\n1980వ సం||లో కాంగ్రెస్ మళ్ళీ అధికారానికి వచ్చాక, ప్రతిపక్షంలో వున్న వాజ్పేయి భారతీయ జనతా పార్టీని స్థాపించి దాని ప్రథమ అధ్యక్షుడయ్యారు.\n\n1994వ సం||లో ఉత్తమ పార్లమెంటేరియన్ గా గోవింద వల్లభ పంత్ అవార్డుతో ప్రభుత్వం ఆయన్ను సత్కరించింది. శక్తివంతమైన వక్తగా, ప్రజ్ఞాపాండిత్యాలు గల రాజకీయవేత్తగా, నిస్వార్థ సామాజిక సేవకుడిగా; సాహితీవేత్త, కవి, పత్రికా రచయిత ఇలా బహుముఖ ప్రజ్ఞాశాలిగానూ — అన్నిటికీ నుంచి ప్రముఖ జాతీయ నాయకుడిగానూ ప్రశంసాపత్రం పేర్కొన్నది.\n\n1996వ సం||లో వాజ్పేయి భారతదేశం తొమ్మిదవ ప్రధానమంత్రిగా పదవి చేపట్టి నప్పటికీ అది పదమూడు రోజుల ముచ్చటే అయింది. ఇప్పుడాయన మన పన్నెండవ ప్రధానమంత్రిగా మార్చ్ 19వ తేదీ పదవీ ప్రమాణస్వీకారం చేశారు.\n\nభగవద్గీత, రామచరిత్ మానస్ వాజ్పేయి అభిమాన గ్రంథాలు. నిజాయితీగా జీవించడం ఆయన ఆదర్శం. భారతదేశాన్ని గొప్ప దేశంగా తీర్చిదిద్దడం ఆయన ఆకాంక్ష!\nనూతన ప్రధానికి శుభాకాంక్షలు తెలియ జేస్తున్నాం!",
            "book_page_end": 10
        },
        {
            "title": "వల్లకాడులో పిల్లపిశాచం",
            "book_page_start": 11,
            "pdf_page_start": 11,
            "pdf_page_end": 15,
            "author": "మాచిరాజు కామేశ్వరరావు",
            "genre": "అద్భుత కథ",
            "moral": "దురాశకు పోయి, పక్కవారికి కీడు చేయాలని చూస్తే, అదే మీకు మేలు చేస్తుంది. అదృష్టం ఎవరికి ఎప్పుడు వస్తుందో చెప్పలేము.",
            "keywords": [
                "రామేశం",
                "పిల్లపిశాచం",
                "గూని",
                "అదృష్టం",
                "బంగారు కాసులు",
                "పెళ్ళి"
            ],
            "characters": [
                "రామేశం",
                "రంగనాధం",
                "కనకం",
                "రంజని",
                "మంజరి",
                "పిల్లపిశాచం"
            ],
            "locations": [
                "గ్రామము",
                "అడవి",
                "శివాలయం",
                "వల్లకాడు"
            ],
            "content": "నా అనేవాళ్ళు లేని రామేశం పుట్టుగూని. వాడికి తాతలనాటి పూరిల్లొకటున్నది. కారప్పూస, జంతికలు చేగోడీలు చేసి, నాలుగు వీధులూ తిరిగి అమ్ముకుని పొట్టపోసుకునేవాడు.\n\nఇలా వుండగా – ఏవో కారణాలవల్ల, రామేశం ఇంటి పక్కిల్లు అమ్మకానికి వచ్చింది. నగరంలో వ్యాపారం చేసి దివాళా తీసిన రంగనాధం ఆ ఇల్లు కొన్నాడు. ఆయనకు ఆ ఊళ్ళో నాలుగెకరాల పొలం వున్నది. ఇరవైఏళ్ళనాడు దానిని కౌలుకిచ్చి, వ్యాపారం చేయాలని పట్నం వెళ్ళిపోయాడు. ఇప్పుడు సొంత వ్యవ సాయం చేద్దామని తిరిగి వచ్చాడు.\n\nఆయన వచ్చిన మర్నాడే, పెరట్లో గాడి పొయ్యి పెట్టి జంతికలు చేస్తున్న రామేశం గురించి అడిగి తెలుసుకున్నాడు. ఆయనకు ఇద్దరు కూతుళ్ళు. రంజని మొదటి భార్య కూతురు. ఆమెకు రెండేళ్ళ వయసుండగా భార్య పోవడంతో, కనకం అనే ఆవిడను చేసుకున్నాడు. ఆమె కూతురు మంజరి.\n\nఒకనాడు రంగనాధం, రామేశంతో, \"బాబూ! పెళ్ళికెదిగిన ఇద్దరు కూతుళ్ళు, నా గుండెల మీద నీ గాడిపొయ్యిలా వున్నారు!” అంటూ తన కుటుంబం గురించి చెప్పుకున్నాడు.\n\nరంజనిది సహజ సౌందర్యం, కోకిల కంఠం ఆమెకు దేవుడిచ్చిన వరం. పెరట్లో రకరకాల మొక్కలు పెంచిన ఆమె, ఆ మొక్కల మధ్య తిరుగుతూ తీయగా పాడుతూండేది. ఏమాత్రం అందచందాలు లేకపోయినా మంజరికి అలంకరణల పట్ల ఆసక్తి ఎక్కువ, పని అంటే రోత. ఆమె రోజులో ఎక్కువ భాగం అద్దం ముందు కూర్చుని, తనకు లేని అందాలకు మెరుగులు దిద్దుకుంటూండేది.\n\nపెరట్లో గాడి పొయ్యి దగ్గర పని చేసే రామేశానికి, రంజని తీయని పాటలు వింటూంటే అలసట తెలిసేది కాదు. విసుగు పుట్టేది కాదు. వాడు మునుపటి కన్నా ఎక్కువగా జంతికలూ, చేగోడీలూ చేసి నాలుగు డబ్బులు వెనకవేసుకున్నాడు. కాస్త డబ్బు పోగుపడగానే వాడికి పెళ్ళి మీదికి ధ్యాస మళ్ళింది. రంజనిని భార్యగా చేసుకుంటే తనను మించిన అదృష్టవంతుడుండడు. అయితే, తన అంగ వైకల్యం వల్ల, రంజనితో పెళ్ళి ప్రస్తావన తెచ్చే ధైర్యం లేకపోయింది వాడికి.\n\nఉన్నట్టుండి రంగనాధం గుండె జబ్బుతో మంచం పట్టాడని తెలిసి, రామేశం ఆయన్ను చూడబోయాడు. రంగనాధం చాలా నీరసపడి వున్నాడు. ఆయన రామేశంతో, “కనీసం పెద్దపిల్ల పెళ్ళయినా కళ్ళ చూస్తానన్న ఆశలేదు. కట్నం కోరకపోతే, ఏ కుంటివాడికో అయినా ఇచ్చి చేస్తాను. అటువంటి వాళ్ళు కూడా కనిపించడం లేదు!” అంటూ కళ్ళనీళ్ళు పెట్టుకున్నాడు.\n\n\"మీకూ, మీ రంజనికీ అభ్యంతరం లేకపోతే, ఆమెను నేను చేసుకుంటాను,” అన్నాడు రామేశం.\n\nఆ మాటలకు పొంగిపోయిన రంగ నాధం, అప్పటికప్పుడు భార్య కనకాన్ని పిలిచి, ఆ సంగతి చెప్పాడు.\n\n\"ఇప్పుడు పెళ్ళి కబుర్లు దేనికి? కళ్ళు మూసుకుని పడుకో,” అన్నది కనకం మూతి తిప్పుతూ.\n\nఅప్పుడు కళ్ళు మూసుకున్న రంగ నాధం మళ్ళీ కళ్ళు తెరవలేదు.\n\nరంగనాధం పోయిన మూడు మాసాల తర్వాత, రంజనితో తన పెళ్ళి విషయం కనకం దగ్గర ప్రస్తావించాడు రామేశం.\n\nరంజనికి పెళ్ళి చేస్తే డబ్బు దండగ. పైగా ఇంటి చాకిరీ ఎవరు చేస్తారు? ఇలా అను కుని కనకం, ఒక పథకం ఆలోచించి రామేశంతో, \"చూడు, బాబూ! మా రంజని చీకటి తోటే లేచి, బంగారు గన్నేరు పూలతో అమ్మ వారికి పూజ చేసుకుంటూంది. అర్ధరాత్రివేళ వికసించే ఆ పూలచెట్లు, అడవి మధ్య పాడు బడిన శివాలయం ఆవరణలో వున్నాయి. వాళ్ళ నాన్న బతికి వున్నన్నాళ్ళూ, అక్కడికి వెళ్ళి పూలు తెచ్చిపెట్టేవాడు. అసలే గూనివాడివి, రాత్రివేళ అంత దూరం వెళ్ళి రాగలవా?” అన్నది.\n\nరంజని మీద అమితమైన ప్రేమ వున్న రామేశం వెంటనే, “అదెంత పని!\" అనేశాడు.\n\n“అయితే, రాత్రివేళ ఆ గన్నేరుపూలు తీసుకురా!” అన్నది కనకం.\n\nఅడవిలో ఏ పులో రామేశాన్ని పీక్కు తింటుందనీ, ఆ విధంగా వాడి బాధ విరగడ అవుతుందనీ, కనకం ఆశపడింది.\n\nఆ రోజు రాత్రి రామేశం అడవిలోకి బయలుదేరాడు. వాడు పాడుబడ్డ శివాలయాన్ని వెతుక్కుంటూ పోగాపోగా, ఒక చోట శివాలయం, దాని ముందు బంగారు గన్నేరు చెట్లూ కనిపించాయి. వాడు దోసెడు పూలు తుంచి, పై బట్టలో మూట గట్టుకుని వెనుదిరిగి కొంత దూరం వచ్చే సరికి, ఒక పెద్ద మర్రిచెట్టు వెనక నుంచి పెద్దగా వెక్కిళ్ళు వినిపించినై.\n\nరామేశం ఆశ్చర్యపడుతూ చెట్టు వెనక్కు వెళ్ళాడు. అక్కడ ఒక బండరాయి మీద జుట్టు విరబోసుకుని కూర్చున్న పిల్లపిశాచం ఒకటి కనిపించింది. దాన్ని చూసి రామేశం కెవ్వుమన్నాడు. పిల్లపిశాచం మరింత పెద్దగా రెండుసార్లు ఖెవ్వు, ఖెవ్వుమన్నది.\n\nపిల్లపిశాచం తనను చూసి బెదిరిందని గ్రహించిన రామేశం, ధైర్యం తెచ్చుకుని, అభయం ఇస్తున్నట్టు చేయెత్తి, \"ఓయీ, భయపడకు! కండకావరంలో వున్న పెద్ద పిశాచాలకు తప్ప, పిల్లపిశాచాలకు నేనెటు వంటి హానీ కలిగించను. అట్లని నేను, నాకు మంత్రతంత్ర విద్యలు నేర్పిన గురువుగారి దగ్గర ఒట్టు పెట్టుకున్నాను. సరే, ముందు నీ దుఃఖకారణం ఏమిటో చెప్పు,” అని అడిగాడు రామేశం.\n\n\"మరేం లేదు, పెద్ద పిశాచాలు వద్దం టున్నా వినక, అడవిలోకి బయలుదేరి దారి తప్పాను. ఇప్పుడు నేనుండే వల్లకాడుకు దారెటో తెలియడంలేదు. నాకు మనుషులంటేనే మహచెడ్డ భయం!” అన్నది పిల్ల పిశాచం కళ్ళు తుడుచుకుంటూ.\n\n\"అలాగా! నేను ఊళ్ళోకి వెళుతున్నాను, నాతో రా. ఆ వల్లకాడు దగ్గర వదులుతాను,” అన్నాడు రామేశం.\n\nపిల్లపిశాచం లేవబోయి, రాతిమీద చతికిల బడి, \"రెండు జాములుగా అడివంతా కాళ్ళరిగేలా తిరిగాను, నడవలేను,” అన్నది.\n\nఆ మాటలకు రామేశం పెద్దగా నవ్వి, “సరే, ఇకనుంచి అడవిలో కాళ్ళకు చెప్పులు లేకుండా తిరగకు,\" అంటూ పిల్లపిశాచం . చేతికి గన్నేరు పూలమూటను ఇచ్చి, దాన్ని భుజాన వేసుకొని గ్రామంకేసి బయలుదేరాడు.\n\nకొంత దూరం వెళ్ళేసరికి, ఒక చెట్టు కింద దొంగలిద్దరు బంగారు కాసులు కుప్పగా పోసి పంచుకుంటున్నారు. వాళ్ళు గూనివాడి భుజం మీద జుట్టు విరబోసుకుని వున్న పిల్లపిశాచాన్ని చూసి హడలిపోయి, పిచ్చిగా అరుస్తూ అక్కణ్ణించి పారిపోయారు.\n\nరామేశం, వాళ్ళు వదిలిపోయిన కాసుల్ని అక్కడ వున్న తోలు సంచీలో వేసి భుజానికి తగిలించుకుని అమితోత్సాహంతో నడక సాగించాడు.\n\nవాళ్ళు వల్లకాడుచేరగానే, అక్కడ గుంపుగా కూడి పిల్లపిశాచం ఏమైందా అని ఆందోళన పడుతున్న పెద్ద పిశాచాలు, రామేశం భుజం మీద వున్న పిల్లపిశాచాన్ని చూసి కేరింతలు కొడుతూ, వాళ్ళ ముందుకు వచ్చాయి.\n\nరామేశం, పిల్లపిశాచాన్ని కిందికి దించాడు.\n\nఆశ్చర్యం! పుట్టుకతో వచ్చినవాడి గూని మటుమాయమైంది. నిటారుగా నిలబడ్డాడు.\n\nపిశాచాలు చప్పట్లు చరుస్తూ, “మా ముద్దుల పిల్లపిశాచాన్ని భద్రంగా ఇక్కడికి తెచ్చినందుకు, మా బహుమతి!” అన్నాయి.\n\nరామేశం వాటికి తన కృతజ్ఞతలు చెప్పు కుని ఇల్లు చేరాడు. పిల్లపిశాచి కారణంగా, తనకు గూనిపోయిందని చెబితే కనకం భయపడుతుందని, \"అడవిలో శిథిలమై పోతున్న శివాలయం మహత్తు ఎవరికీ తెలిసినట్టు లేదు! నేనలా ఆలయ ప్రాంగ ణంలో అడుగు పెట్టగానే గూని పోయింది, బంగారు కాసుల సంచీ దొరికింది,” అన్నాడు.\n\nతర్వాత వాడు, అక్కడే వున్న రంజనికేసి చూస్తూ, “ఈమెతో పెళ్ళి తలపెట్టగానే ఇంతగా కలిసివచ్చిన నాకు, పెళ్ళే జరిగితే మరెంత కలిసివస్తుందో!\" అన్నాడు.\n\nఆ మాటలకు రంజని సిగ్గుపడి తలుపు చాటుకు తప్పుకున్నది.\n\nసవతి కూతురుకు పట్టిన అదృష్టానికి, కనకం ఈర్ష్యతో కుమిలిపోయింది. ఆ సాయంత్రం పెరట్లో పచార్లు చేస్తూన్న రామేశంతో, ఆమె, \"చూడు బాబూ! రంజనికి నిన్ను చేసుకోవడం ఇష్టంలేదట! దాని ఆలో చనలు ఏ రాకుమారుడో, జమీందారు పెద్ద కొడుకో అన్నట్టున్నవి. నా కూతురు మంజరికి నువ్వంటే పంచప్రాణాలు; దాన్ని చేసుకో, కలకాలం సుఖపడి పోగలవు,” అన్నది.\n\n\"అలాగా! అయితే నన్ను కాస్త ఆలోచించుకోనివ్వు,\" అన్నాడు రామేశం.\n\nవాడికి కనకం అబద్ధాలు చెబుతున్నదని అనుమానం కలిగింది.\n\nఆ రాత్రి ఎవరో తలుపు తట్టడంతో, రామేశం వెళ్ళి తలుపు తీశాడు. పిల్ల పిశాచం చొరవగా లోపలికి వస్తూ, \"నేను ఇదే మొదటిసారిగా గ్రామంలోకి రావడం. నిన్ను చూశాక, మనుషులంటే భయం పోయింది!\" అన్నది.\n\nగన్నేరుపూలు మూటగట్టిన రామేశం పైపంచ దాని దగ్గరే వుండిపోయింది. ఆ పంచ ఇచ్చి వెళదామని వచ్చింది పిల్ల పిశాచం. రామేశం దానికి ఒక పళ్ళెంలో కారప్పూస, చేగోడీలు వేసి ఇచ్చి, \"వీటిని రుచి చూడు!\" అన్నాడు.\n\n“వీటిని ఏమంటారు?\" అని అడి గింది. పిల్లపిశాచం.\n\nతన పెళ్ళి ఆలోచనలతో బుర్ర వేడెక్కిన రామేశం, దాని ప్రశ్న సరిగా వినకుండానే, \"రంజని! మంజరి! అంటారు,\" అనేశాడు.\n\nఇంతలో పక్కింట్లో అలికిడికి నిద్ర లేచిన కనకం, తలుపు తీసుకుని బయటికి వచ్చి, \"ఇంత రాత్రివేళ, ఎవరా వచ్చింది?” అంటూ కేకపెట్టింది.\n\nరామేశం కంగారుపడుతూ బయటకు వచ్చి, \"మా వేలు విడిచిన మేనమామ కూతురు, అత్తయ్యా! ఆవిడకు రాత్రుల్లో తప్ప, పగటిపూట ప్రయాణాలంటే ఇష్టం వుండదు! రంజనీ, మంజరీల్లో ఎవరిని చేసుకుంటే మేలు కలుగుతుందని ఆమె నడుగుతున్నాను,” అని, ఇంకా అక్కడ వుంటే కనకం ఏం ప్రశ్నలు వేస్తూందో అని, గబగబా ఇంట్లోకి వెళ్ళిపోయాడు.\n\nఆ జవాబు నమ్మని కనకం కిటికీ లోంచి లోపలికి చూసింది. ఆ సమయంలో పిల్లపిశాచం, పళ్ళెంలో వున్న కారప్పూస, చేగోడీలకేసి చూస్తూ, \"సన్నగా వున్న రంజని వద్దు, లావుగా వున్న మంజరినే తింటాను,” అంటున్నది.\n\nఆ మాట విన్న కనకం నిలువెల్లా వణికిపోతూ ఇంట్లోకి పరిగెత్తింది. తెల్లవార గానే ఆమె, రామేశంతో, \"బాబూ! నీ మనసు రంజని మీదే వున్నట్టుంది. నీ ఇష్ట ప్రకారమే ఆమెతో, నీ పెళ్ళి జరిపిస్తాను,” అన్నది.\n\nఆ తర్వాత వారం తిరక్కుండా రంజనితో రామేశం పెళ్ళి జరిగిపోయింది.",
            "book_page_end": 15
        },
        {
            "title": "పలుకుబడి",
            "book_page_start": 16,
            "pdf_page_start": 16,
            "pdf_page_end": 16,
            "author": "బి. రఘురామరాజు",
            "genre": "నీతి కథ/లౌక్యం",
            "moral": "ఇతరుల పలుకుబడిని లేదా ప్రభావాన్ని తగ్గించడానికి ప్రయత్నించడం కంటే, తెలివిగా దాన్ని ఉపయోగించుకోవచ్చు.",
            "keywords": [
                "రామశర్మ",
                "పలుకుబడి",
                "భీమయ్య",
                "గోపయ్య",
                "లౌక్యము"
            ],
            "characters": [
                "భీమయ్య",
                "గోపయ్య",
                "రామశర్మ (ఆస్థాన పండితుడు)"
            ],
            "locations": [
                "చంద్రావతి నగరము"
            ],
            "content": "చంద్రావతి నగరంలో నివసించే భీమయ్యకు ఒకే ఒక్క కొడుకు. అతని పేరు గోపయ్య. కష్టపడి బాగా చదివించినా గోపయ్యకు ఎక్కడా ఉద్యోగం దొరకలేదు. అదే పెద్ద దిగులయింది భీమయ్యకు.\n\nఒకనాడు కొడుకును వెంటబెట్టుకుని వెళుతూన్న భీమయ్యకు, ఆస్థాన పండితుడు రామశర్మ ఎదురుపడి, \"బాగున్నావా, భీమయ్యా!\" అని ఆప్యాయంగా పలకరించాడు.\n\n\"ఏం బాగోలెండి, అయ్యగారూ! మావాడికి పాతికేళ్ళు నిండినా ఇంకా ఉద్యోగం దొరకలేదు. అదే నా బాధ. రాజుగారి దగ్గర మీ మాట చెల్లినప్పుడేమో మావాడింకా ఎదిగి రాలేదు. అంతా మా అదృష్టం. ఏం చేస్తాం?\" అంటూ నిరాశగా బదులిచ్చాడు భీమయ్య.\n\nరామశర్మ తల ఊపి మరేమీ మాట్లాడకుండా వెళ్ళిపోయాడు.\n\nనెల తిరక్కుండానే గోపయ్యను ఉద్యోగంలో చేరమని రాజాస్థానం నుంచి కబురు అందింది. ఒకనాడు గోపయ్య తండ్రితో, “రామశర్మ దయవల్లే నాకీ ఉద్యోగం వచ్చింది. రాజుగారి దగ్గర పలుకుబడి వున్నా ఆయన దాన్ని ఎవరి కోసమూ ఉపయోగించడని ప్రతీతి. అలాంటి నిక్కచ్చి మనిషి నా ఉద్యోగం కోసం ఎలా సిఫారసు చేయగలిగాడో నాకు అర్థం కావడంలేదు,” అన్నాడు.\n\nఅందుకు భీమయ్య నవ్వి, “అదేరా లౌక్యమంటే. రానురాను రాజుగారి దగ్గర రామశర్మ పలుకుబడి తగ్గిపోతోందన్న అనుమానాన్ని కలిగించాను. అంతే! తనకు ఇష్టం లేకపోయినా, తన పలుకుబడి తగ్గిపోలేదని నిరూపించుకోవడానికి, నీకు ఉద్యోగం ఇప్పించక తప్పలేదు ఆయనకు!\" అని జవాబిచ్చాడు.",
            "book_page_end": 16
        },
        {
            "title": "సామ్రాట్ అశోక",
            "book_page_start": 17,
            "pdf_page_start": 17,
            "pdf_page_end": 24,
            "author": "చందమామ బృందం",
            "genre": "చారిత్రక కథ / జీవిత చరిత్ర",
            "moral": "నిజమైన విజయం శారీరక బలం లేదా రాజ్యకాంక్ష ద్వారా కాకుండా, కరుణ, అహింస మరియు ధర్మం ద్వారా మాత్రమే సాధించబడుతుంది.",
            "keywords": [
                "అశోక చక్రవర్తి",
                "కళింగ యుద్ధం",
                "యశుడు",
                "కారువాకి",
                "బౌద్ధమతం",
                "ధర్మము",
                "అహింస"
            ],
            "characters": [
                "అశోకుడు",
                "యశుడు",
                "కారువాకి",
                "సేనాధిపతి",
                "శ్రీకరుడు",
                "విదీశాదేవి",
                "ఉపగుప్తుడు",
                "మహేంద్రుడు",
                "సంఘమిత్ర"
            ],
            "locations": [
                "తోశాలీ నగరము",
                "ఉజ్జయిని",
                "దయానది తీరము",
                "ధౌలీ కొండ",
                "శ్రీలంక"
            ],
            "content": "[కళింగ యుద్ధం ముగిసింది. విజయోత్సాహంతో అశోకుడు, తన మిత్రుడైన యశుణ్ణి కళింగ ప్రాంతానికి రాజప్రతినిధిగా నియమించాలనుకున్నాడు. కాని, యశుడు అంతలోనే చాటు నుంచి ఒక యువతి వేసిన బాణానికి హతుడయ్యాడు. యశుడు ప్రాణం వదులుతూ తనపై బాణం వేసిన యువతిని శిక్షించవద్దని చెప్పాడు. మిత్రుడి మరణం అశోకుణ్ణి తీవ్రమైన మనోవ్యధకు గురి చేసింది. ఆప్తమిత్రుడి మరణం గురించి, అమాయకుల ప్రాణాలను బలిగొన్న కళింగ యుద్ధం గురించీ అశోకుడు విచారగ్రస్తమైన హృదయంతో తీవ్రంగా ఆలోచించసాగాడు.” — తరవాత]\n\nతోశాలీ నగర రాజభవనంలోని శవాలన్నిటినీ తొలగించారు. గడ్డ కట్టుకుపోయిన నెత్తురు మరకలతో నిండిన నేల — బలమైన వానజల్లు పడడంతో పరిశుభ్ర మయింది. కాని రాజభవనంలోని ఒక విశాల మంటపంలో కూర్చున్న అశోకుడి మనసు మాత్రం రకరకాల ఆలోచనలతో సుడులు తిరగసాగింది. యశుడికి తగిలిన బాణం తనకు తగిలి వుంటే పరిస్థితులు ఎలా వుండేవని అశోకుడు తీవ్రంగా ఆలోచించసాగాడు. బాణం దెబ్బకు మరణించకుండా తప్పించుకున్నప్పటికీ, ఆయన మనసు మాత్రం ప్రాణం కోల్పోతున్నట్టు విలవిలలాడసాగింది. తనజీవితం లోని కీలకమైన వివిధ ఘట్టాలలో, ఆపద సమయాలలో తనకు అండగా నిలిచిన ఆప్తమిత్రుడు యశుడు జీవితంలో విడదీయలేని భాగంగా ఉండేవాడు. అటువంటి స్నేహితుడే లేడన్నప్పుడు తను సాధించిన విజయం ఎందుకు? జీవితంలో విజయానికున్న స్థానం ఎంత? విజయం అంటే ఏమిటి? ఎప్పుడో ఒకప్పుడు హఠాత్తుగా సర్వం శూన్యంగా మారిపోయే మానవ జీవితానికి అసలు ఒక అర్థం అంటూ వుందా? యశుడు తన ప్రతినిధిగా కళింగను పరిపాలించగలడని తాను కలలు గన్నాడు. కాని ఒకవైపున రాజ్యంలో తన సైనికులు రగిల్చిన మంటలు ఆరకముందే, అతడి భౌతికకాయం దయానదీ తీరంలో మంటలకు ఆహుతై, పిడికెడు బూడిదగా మారిపోయింది!\n\nసేనాధిపతి అక్కడికి రాగానే ఆలోచనల నుంచి బయటపడిన అశోకుడు, \"ఉజ్జయినికి దూతలను పంపావా?\" అని అడిగాడు.\n\n\"పంపాను ప్రభూ! తమరు సాధించిన కళింగ విజయాన్నీ; యుద్ధానంతరం యశుడు మరణించిన విషాద ఉదం తాన్నీ మహారాణిగారికి తెలియజేయ మని దూతలను పంపాను!\" అన్నాడు సేనాధిపతి.\n\n“మనం సాధించిన విజయం ఆమెకు ఎలాంటి సంతోషాన్నీ కలిగించదు. కాని యశుడి మరణవార్త మాత్రం ఆమెకు పిడుగుపాటులా దిగ్భ్రాంతిని కలిగించక మానదు. అతడు ఆమెకు నిజమైన సోదరుడుగా, రక్షకుడుగా ఉండేవాడు!\" అన్నాడు అశోకుడు విచారంగా.\n\n\"శాంతిని కాంక్షించే రాజ్యం మీదికి నిష్కారణంగా నువ్వు జరిపిన దండయాత్ర కారణంగా ఎందరెందరో స్త్రీ పురుషులు తమ సోదరులనూ, పిల్లలనూ, రక్షకులనూ, భర్తలనూ పోగొట్టుకున్నారు కదా? వాళ్ళను గురించి కూడా కొంచెం ఆలోచించు, మహారాజా!\" అంటూ వెలుపలి నుంచి ఒక స్త్రీ కంఠస్వరం వినిపించింది.\n\nసేనాధిపతి వెనక్కు తిరిగి చూస్తూ, “నోర్ముయ్, పిచ్చిదానా!\" అని గట్టిగా హెచ్చరించాడు.\n\nతన బాణం దెబ్బతో యశుణ్ణి హత మార్చిన ఆ యువతి చేతులకు సంకెళ్ళతో అశోకుడి ఎదుటికి వచ్చి నిలబడింది.\n\n“తమరే శిక్ష విధిస్తారో తెలుసుకోవాలని, ఆ దుర్మార్గురాలిని మీ సమక్షానికి లాక్కు వచ్చాను,” అన్నాడు సేనాధిపతి.\n\nఅశోకుడు అమితాశ్చర్యంతో ఆ యువతికేసి కన్నార్పకుండా చూడసాగాడు.\n\n\"నేను మూయకపోయినా, మీరు శాశ్వతంగా నా నోరు మూయిస్తారు. మీ ఇష్టానుసారమే కానివ్వండి. కాని ఆ పని చేసే ముందు నా మాటలు కూడా విని కాస్త నెమ్మదిగా ఆలోచించండి. పిచ్చి ఎవరికి? అధికార దాహంతో వేలాది గృహాలను నాశనం చేసి లక్షలాది అమాయక ప్రజలను హతమార్చిన వాళ్ళకా? లేక తమ ప్రజలకు జరిగిన దురన్యాయానికి ఆగ్రహించి ప్రతీకార చర్యకు ప్రయత్నించిన వారికా? ఎవరికి ఉన్మాదం? ఆలోచించండి! నేనొక సామంతుని కుమార్తెను. మీ కారణంగా జరిగిన యుద్ధంలో నా తండ్రీ, సోదరులూ, మా అక్క భర్తా ప్రాణాలు కోల్పోయారు. ఆ దుఃఖాన్ని భరించలేక మా తల్లీ, అక్కా ఆత్మహత్య చేసుకున్నారు. ఇది కేవలం నా వ్యక్తిగతమైన విషాదం! నువ్వు ప్రశాంతమైన మా రాజ్యానికి తలపెట్టిన హాని గురించి ఆలోచించావా? దృఢకాయు లందరూ మరణించారు. లేదా బందీలుగా పట్టుబడ్డారు. దాని ఫలితంగా తరతరాలుగా దూరతీరాలతో నిరంతరాయంగా సాగిన మా నౌకా వర్తక వ్యాపారాలు అంతరించి పోయాయి. శ్యామల వర్ణంతో ఆకాశాన్ని చూసి నవ్వే వరిపొలాలు ఇకపై వాటిని చూసే దిక్కులేక మలమల మాడిపోక తప్పదు. రాజ్యంలో కరువు తాండవిస్తుంది. చావగా మిగిలిన స్త్రీలు, పిల్లలు, వృద్ధులు ఆకలి చావులకు గురికాక తప్పదు. వీటంతటికీ కారణం ఏమిటి? నీ రాజ్యకాంక్ష! విజేతగా నీకు నీవాళ్ళు జేజేలు పలకాలి! మిగిలిన రాజులు నిన్ను చూసి భయంతో గడగడలాడాలి! నీచమైన ఈ పేరాశతో నువ్వు యుద్ధానికి పాల్పడడమే ఈ అనర్థాలన్నిటికీ మూలం!\" అంటూ ఇంకా ఏదో చెప్ప సాగిందా యువతి.\n\n“చాలు, ఆపు!\" అని గట్టిగా అరుస్తూ సేనాధిపతి తన కత్తి మీద చేయివేశాడు.\n\n“ఆగు, సేనాధిపతీ! ఆమెను మాట్లాడ నివ్వు!\" అన్నాడు అశోకుడు.\n\nసేనాధిపతి నివ్వెరపోయి మౌనం వహించాడు.\n\nఆ యువతి మళ్ళీ, “నీ సైనికుల చేత హతులైన నా ప్రజలు వెళ్ళిన చోటికి ఈ రోజు కాకపోయినా ఎప్పుడో ఒకప్పుడు నువ్వు వెళ్ళక తప్పదు కదా! నాకు పరలోకం గురించి తెలియదు. ఒకవేళ వాళ్ళందరూ నీకోసం ఎదురు చూస్తున్నా రనే అనుకుందాం. అప్పుడు నీ గతి ఏమవుతుందో ఆలోచించావా? వాళ్ళందరూ ఒక్కసారిగా నీ మీదికి ఉరికితే ఏం చెయ్య గలవు? ఇక్కడి సేనాధిపతినీ, అంగరక్ష కులనూ వెంటబెట్టుకుని వెళ్ళలేవు కదా? ఆయుధాలు పదును పెడుతూన్న నా తండ్రినీ, సోదరులనూ నీ సైనికులు దొంగచాటుగా వచ్చి హతమార్చేశారు. వాళ్ళే నీకక్కడ మొట్టమొదట స్వాగతం పలకాలని ఆశిస్తున్నాను!\" అంటూ భవనం ప్రతిధ్వనించేలాగా బిగ్గరగా పకపకా నవ్వసాగింది.\n\n\"ప్రభూ! ఆ పిచ్చిదాని వాగుడు అంతం చేయడానికి నన్ను అనుమతించండి!\" అన్నాడు సేనాధిపతి.\n\nఅశోకుడు తల అడ్డంగా ఊపి, లేచి మౌనంగా ఆ యువతిని సమీపించి, “నీ పేరేమిటి?\" అని అడిగాడు.\n\n\"కారువాకి!\" అన్నదా యువతి.\n\n\"కారువాకీ! నువ్వే నా స్థానంలో వుంటే ఏం చేసేదానివి?\" అని అడిగాడు అశోకుడు.\n\n“నిష్ప్రయోజనమైన కీర్తికాంక్షనూ, మృగప్రాయమైన రక్తదాహాన్నీ ఈ క్షణమే వదిలిపెట్టేదాన్ని. చేసిన దుష్కార్యాలకు . పశ్చాత్తాపం చెందేదాన్ని. ఆయుధాలను పరిత్యజించి, హింసను మానవులు నిర్జిం చవలసిన పరమహీన గుణంగా ప్రకటించే దాన్ని!\" అన్నది కారువాకి ఏమాత్రం తొణ కని దృఢమైన కంఠస్వరంతో.\n\nఅంతలో అశోకుడి ప్రధాన అంగరక్ష కుడు అక్కడికి వచ్చి, “ప్రభూ! ఉజ్జయిని నుంచి దూత వచ్చాడు!\" అని చెప్పాడు.\n\n\"లోపలికి తీసుకురా!\" అన్నాడు అశోకుడు.\n\nవెలుపలికి వెళ్ళిన అంగరక్షకుడు దూతను వెంటబెట్టుకుని మరుక్షణమే లోపలికి వచ్చాడు.\n\n“శ్రీకరా! సరైన సమయానికి వచ్చావు. ఉజ్జయినిలో రాణీ, పిల్లలూ క్షేమంగా ఉన్నారు కదా?\" అని అడిగాడు అశోకుడు దూతను.\n\n“ప్రభువులు క్షమించాలి! ఇటువంటి ఘోరమైన వార్తతో తమరిని చూడవలసి వస్తుందని నేనెప్పుడూ ఊహించలేదు!\" అన్నాడు శ్రీకరుడు తలవంచుకుని.\n\nఫరవాలేదు చెప్పు అన్నట్టు తల పంకించాడు అశోకుడు.\n\n\"మహారాణి విదీశాదేవి మరణించారు ప్రభూ!\" అన్నాడు శ్రీకరుడు గద్గద స్వరంతో.\n\n\"హతవిధీ! ఏమిటి నువ్వనేది?” అన్నాడు అశోకుడు దిగ్భ్రాంతితో.\n\n\"ప్రభూ! వ్యాపార నిమిత్తం ఉజ్జయిని నుంచి ఇక్కడికి వచ్చిన వర్తకులు కొందరు మొదటిరోజు జరిగిన యుద్ధాన్ని కళ్ళారా చూసి హడలిపోయి ఉజ్జయినికి పారిపోయారు. ఇక్కడి భయానక సంఘటనలనూ, ప్రజలు అనుభవిస్తూన్న బాధలనూ అక్కడి వారికి తెలియజేశారు. ఆ సంగతి మహారాణికి తెలియవచ్చింది. ఆమె ఆ వర్తకులను పిలిపించి విషయం అడిగారు. వాళ్ళు జరిగినది జరిగినట్టు చెప్పేశారు. తన భర్త చేసిన దుష్కృత్యానికి తాను ప్రాయోపవేశం చేస్తానని చెప్పి, ఒక ఆలయంలోకి ప్రవేశించి నిశ్చల ధ్యానంలో కూర్చున్నారు. మూడు రోజులు నిద్రాహారాలు లేకుండా అలాగే కూర్చుని నాలుగవ రోజు స్పృహ తప్పి పడిపోయి ప్రాణాలు వదిలారు!\" అన్నాడు శ్రీకరుడు.\n\nఅక్కడ కొంతసేపు నిశ్శబ్దం చోటు చేసుకున్నది. ఉన్నట్టుండి కారువాకి పకపకమంటూ నవ్వసాగింది. ఆ నవ్వు రాజభవనంలో ప్రతిధ్వనించింది.\n\n“నవ్వడానికి ఇదా సమయం! నీకు సిగ్గులేదా?” అని గద్దించాడు సేనాధిపతి.\n\n\"సేనాధిపతీ! నా జీవితంలో నవ్వుకూ, ఏడ్పుకూ తేడా ఎప్పుడో నశించింది. అసలు వాటికి అర్థం లేదు. ఎప్పుడైనా నవ్వగలను, ఏడ్వగలను!\" అంటూ కారువాకి మళ్ళీ నవ్వసాగింది.\n\n\"ప్రభూ! ఈ పాతకురాలిని లాక్కుపోయి బంధిస్తాను,” అన్నాడు సేనాధిపతి.\n\n\"వద్దు. మొదట ఆమె చేతి సంకెళ్ళను తొలగించి, వదిలిపెట్టు!\" అని ఆజ్ఞాపిం చాడు. అశోకుడు.\n\n\"యశుణ్ణి చంపిన ఈ ఘాతకురాలిని విడిచిపెట్టడమా ప్రభూ!\" అన్నాడు సేనాధిపతి ఆశ్చర్యంగా.\n\n“అవును. యశుడే ఆమెను క్షమిం చాడు. ఆమె బాణాన్ని నా మీదికి గురి పెట్టకుండా తన పైకి వదిలినందుకు కృత జ్ఞతగా అతడా పని చేయమన్నాడు. యశుడి చివరి కోరికను మనం గౌరవించాలి!\" అన్నాడు అశోకుడు గంభీరంగా.\n\nసేనాధిపతి సంకెళ్ళు తొలగించగానే కారువాకి, \"ప్రభూ! యశుడు చాలా ఉత్తముడనడానికి ఆయన చివరి మాటలే నిదర్శనం! నా కుటుంబాన్నీ, బంధు మిత్రులనూ, అమాయకులైన నా రాజ్య ప్రజలనూ హతమార్చిన మీపై పగ సాధించడానికి — మిమ్మల్నిగాని, యశుణ్ణి గాని చంపాలన్న నిశ్చయంతో విల్లును ఎక్కుపెట్టాను. బాణం వదలడానికి ముందు, మిమ్మల్ని వదిలిపెట్టాలన్న ఆలోచన నాలో ఎందుకో ఆ క్షణంలో కలిగింది. బహుశా మీవల్ల ఈ ప్రపంచానికి ఏదో గొప్ప మేలు జరగాలన్నది విధి నిర్ణయం కాబోలు!\" అన్నది.\n\n“అతి భయంకరుడుగా 'చండాశోకుడని'. కళింగ ప్రజలచే ద్వేషించబడే నేను ఈ ప్రపంచానికి మేలు చేయగలనా?\" అని అడిగాడు అశోకుడు విచారంగా.\n\n“రాజా! ప్రతి మనిషిలోనూ మంచీ, చెడూ రెండూ ఉంటాయి. యశుడు దారుణమైన మరణాలకెన్నిటికో కారకుడు కాడా? అయినా తనకు మరణం సమీపించినప్పుడు ఆయనలోని, ఉన్నత మైన మానవ స్వభావం బయటపడింది కదా? అలాగే ఇప్పుడు చండాశోకుడుగా ప్రజల ద్వేషానికి గురవుతూన్న మీరు, మునుముందు ధర్మమూర్తిగా, ధర్మాశోకుడుగా ప్రజల ఆదరాభిమానాలకు పాత్రులు కావచ్చు. శాంతంగా ఆలోచించండి!\" అని చెప్పి కారువాకి అశోకుడికి నమస్కరించి, భవనం నుంచి వెలుపలికి నడిచింది.\n\nయుధ్ధసమయంలో బందీలైన వారందరినీ విడుదల చేసి, తోశాలి నగరంలో సేనాధిపతిని వుంచి, అశోకుడు ఉజ్జయినికి బయలుదేరాడు. అక్కడ బూడిదగా మిగిలిన విదీశాదేవి ఆరిన చితిని చూసి సజల నయనాలతో మౌనంగా అంజలి ఘటించాడు. కుమారుడు మహేంద్రుడూ, కుమార్తె సంఘమిత్రా ఆయనకు ఇరువైపులా నిలబడ్డారు.\n\n\"మీ తల్లి నాపై ఉంచిన నమ్మకాన్ని వమ్ము చేశాను,\" అన్నాడు అశోకుడు పిల్లలతో ఎంతో బాధగా.\n\n\"మీరు దానికి తగిన ప్రాయశ్చిత్తం చేసుకోవచ్చు. ప్రతి దుష్కృత్యానికీ ఒక నిష్కృతి వుంటుంది. తథాగతుడైన బుధ్ధుడి దయ మీపై ఎల్లప్పుడూ వుంటుంది!\" అంటూ గురుదేవుడు ఉపగుప్తుడు అక్కడికి వచ్చాడు.\n\nఆ క్షణం నుంచి అశోకుడి జీవితంలో నూతన అధ్యాయం ఆరంభమయింది. గురుదేవుల బోధకు ముగ్ధుడై, ఆయన బౌద్ధమతాన్ని స్వీకరించాడు. యుద్ధంపట్ల విముఖత పెంచుకున్నాడు. అహింసను పరమధర్మంగా పాటిస్తూ, రాజ్యంలో హింసను నిషేధించాడు. రాజ్యమంతటా శాంతి, అహింసలు నెలకొనేలాగా అక్కడక్కడ ధర్మరక్షకులను నియమించాడు.\n\nతన రాజ్యకాంక్ష కారణంగా శిథిలమైన తోశాలి కోటకు అభిముఖంగా ధౌలీ కొండపై తన దుష్కృత్యానికి విచారం వ్యక్తం చేస్తూ శిలాశాసనం వేయించాడు. కేవలం మృగబలంతో, కత్తిమొనతో ఎటువంటి విజయాన్నీ సాధించలేము; మంచి పనులతో ప్రజాహృదయాలను ఆకట్టుకోవడం ద్వారానే శాశ్వతమైన విజయం సాధ్యం — అని తాను గ్రహించిన సత్యాన్ని ఆ శిలాఫలకం మీద చెక్కించాడు. తన శాంతి సందేశాన్ని అందులో తెలియ జేశాడు.\n\nఅటువంటి సందేశాలనే రాజ్యంలో శిలాఫలాకాల మీద చెక్కించాడు. ఇరుగుపొరుగు రాజ్యాలకూ; సిరియా, ఈజిప్టు వంటి దూరదేశాలకూ పండితులైన బౌద్ధమత ప్రచారకులను పంపాడు. ఆయన కుమారుడు, కుమార్తె మహేంద్రుడు, సంఘమిత్ర శ్రీలంకకు వెళ్ళి అక్కడి రాజునూ, ప్రజలనూ బౌద్ధమతం స్వీకరించేలా చేశారు!\n\nఅశోకుడు గొప్ప సమ్రాట్టుగా ప్రపంచ ప్రసిద్ధి గాంచాడు. ఆయన సాధించిన విజయాలూ, అధికారం మాత్రమే దానికి కారణాలు కావు. ఆయన మానవ జాతిపై చూపిన అపారకరుణ, అచంచలమైన విశ్వాసమే అందుకు కారణం. ప్రపంచ చరిత్రలో ఎందరో రాజులు ఎంతో గొప్ప రాజ్యాలు స్థాపించారు. కాని, యావత్ మానవజాతి జ్ఞానం పొంది, మానవులందరూ వివేకవంతంగా మనుగడ సాగించా లని కాంక్షించి - ఆ మహెూన్నత లక్ష్య సాధన కోసం తన జీవిత కాలాన్నీ, రాజ్య సంపదలనూ అర్పించిన మొట్టమొదటి గొప్పరాజు అశోకుడు! (అయిపోయింది)",
            "book_page_end": 24
        },
        {
            "title": "కుందనుడి కృతఘ్నత!",
            "book_page_start": 25,
            "pdf_page_start": 25,
            "pdf_page_end": 31,
            "author": "చందమామ బృందం",
            "genre": "బేతాళ కథ",
            "moral": "కృతజ్ఞతను చూపడంలో నిజాయితీ, సమర్థత, మరియు సరైన సమయం ముఖ్యం. శిష్యుని గొప్పతనం గురువు యొక్క గొప్పతనం కంటే ముఖ్యమైనది.",
            "keywords": [
                "కుందనుడు",
                "రామశాస్త్రి",
                "గ్రామాధికారి",
                "కృతజ్ఞత",
                "రాకుమార్తె",
                "పోటీలు",
                "బేతాళుడు"
            ],
            "characters": [
                "విక్రమార్కుడు",
                "బేతాళుడు",
                "కుందనుడు",
                "రామశాస్త్రి",
                "ధనగుప్తుడు",
                "గ్రామాధికారి",
                "సునంద"
            ],
            "locations": [
                "శ్మశానం",
                "రాజధాని నగరము"
            ],
            "content": "పట్టువదలని విక్రమార్కుడు చెట్టువద్దకు తిరిగివెళ్ళి, చెట్టుపైనుంచి శవాన్ని దించి భుజాన వేసుకుని, ఎప్పటిలాగే మౌనంగా శ్మశానంకేసి నడవసాగాడు. అప్పుడు శవం లోని బేతాళుడు, \"రాజా, లోకంలో ఎవ్వరూ కేవలం పట్టుదలా, సహనశక్తి వున్నంత మాత్రాన ఆశించిన కార్యాన్ని సాధించలేరు. అలాంటివాళ్ళు లోకంలో కోకొల్లలు. ఆ రెండింటికీ తోడుగా అర్హతా, ఆశించిన దానిని గురించిన పరిపూర్ణమైన పరిజ్ఞానమూ కూడా కావాలి. అలాంటివి గురువుల ద్వారా మాత్రమే సాధ్యపడగలవు. అయితే, గురువులు తమ శిష్యుల నుంచి ప్రతిఫలంగా ఏదైనా కోరడం సహజం. అతి భయానకమైన ఈ శ్మశానంలో, అర్ధ రాత్రి వేళ నువ్వు నిర్భీతిగా తిరుగాడుతున్నా వంటే, ఇందుకు అవసరమైన అర్హతా, మనోదార్థ్యాలను ఏ గురువు ద్వారానో నువ్వు పొంది వుండాలి. కాని, ఒక్కొక్కసారి కార్యసాఫల్యం తరవాత శిష్యులు కృతఘ్నులుగా ప్రవర్తిస్తూంటారు. ఇందుకు ఉదాహరణగా నీకు కుందనుడనే వాడి కథ చెబుతాను, శ్రమ తెలియకుండా, విను,\" అంటూ ఇలా చెప్పసాగాడు:\n\nకుందనుడు ఒక పేదరైతు కొడుకు. అయినా తలిదండ్రులకు లేకలేక పుట్టడం వల్ల గారాబంగా పెరిగాడు. వాడికి చదువు సంధ్యలు అబ్బలేదు. కానీ బాగా చదువుకున్నవాళ్ళూ, పండితులూ మాట్లాడే చమత్కార సంభాషణలు వింటూ, వాడూ చమత్కారంగా మాట్లాడడం అలవరచు కున్నాడు. అలాగే వాడికి పదేళ్ళొచ్చేశాయి.\n\nఒకరోజున కుందనుడు కొంత మంది పిల్లలతో బంతి ఆట ఆడుతున్నాడు. ఆ సమయంలో రామశాస్త్రి అనే పండితుడు, ఆ దారిన వెళుతున్నాడు. బంతి ఆయనకు తగిలి తెల్లని బట్టలపై నల్లని మచ్చ పడింది.\n\nరామశాస్త్రికి కోపం వచ్చి, \"ఎవర్రా అది?\" అని హుంకరించాడు.\n\nకుందనుడు తప్ప మిగతా వాళ్ళందరూ అక్కణ్ణించి పారిపోయారు.\n\nరామశాస్త్రి వాడి చేయి పట్టుకుని, “నువ్వు తుంటరివే కాదు, నీకు భయం కూడా లేదు!\" అంటూ గ్రుడ్లురిమి చూశాడు.\n\nకుందనుడు చలించకుండా, “సూర్యు డంటే భయపడాలి కానీ చల్లని వెన్నెలలు కురిపించే చంద్రుడంటే భయమెందుకు?” అన్నాడు.\n\nరామశాస్త్రి చప్పున వాడి చేయి వదిలి, \"నేను సూర్యుణ్ణి! చంద్రుడినని ఎలా అనుకున్నావు?\" అని ప్రశ్నించాడు.\n\n\"అయ్యా! సూర్యుణ్ణి తేరిపార చూడ లేము. అందువల్ల ఆయనలో మచ్చలున్నా తెలియదు. చంద్రుడిలో మచ్చ స్పష్టంగా కనిపిస్తుంది, మీకూ కనిపిస్తున్నది,” అన్నాడు కుందనుడు.\n\nవాడి చమత్కారానికి రామశాస్త్రి మన సులో నవ్వుకుని, “ఈ మచ్చ నాకు సహ జంగా లేదు. నీ వల్ల వచ్చింది. అందుకు సమాధానం చెప్పు!\" అన్నాడు.\n\n\"అయ్యా! తమరిని చంద్రుడంతటి వాడిని చేశాను. ఇక మీదట తమరు చల్లని వెన్నెలలు కురిపిస్తూనే వుంటారు. అందుకు నేనేమి సమాధానం చెప్పాలో మీరే సెలవివ్వండి,\" అన్నాడు కుందనుడు వినయంగా.\n\n“నన్ను చంద్రుణ్ణి చేసింది నువ్వు. కాబట్టి, నా వెన్నెలలు నువ్వే భరించాలి. రోజూ సాయంత్రాలు మా ఇంటికిరా. నీపై జ్ఞానచంద్రికలు కురిపిస్తాను,” అన్నాడు రామశాస్త్రి నవ్వుతూ.\n\nతర్వాత ఆయన కుందనుడి తండ్రిని కలుసుకుని, “నీ కొడుకు చాలా తెలివైన వాడు. అతడికి నేను చదువు చెబుతాను. అందువల్ల జీవితంలో ఎంతో పైకి వస్తాడు,” అని చెప్పాడు.\n\nఆ విధంగా కుందనుడు, రామశాస్త్రి శిష్యుడయ్యాడు. వాడికి చదువు ఆసక్తి కరంగా తోచింది. గురువు వద్ద సకల శాస్త్రాలూ అభ్యసించసాగాడు.\n\nక్రమంగా కుందనుడికి పదిహేనేళ్ళు వచ్చాయి. ఒక రోజున తండ్రి కోసం పొలానికి భోజనం తీసుకువెళుతూంటే, ఇద్దరు మనుషులు పెనుగులాడుతూండ డంగమనించాడు. అందులో ఒకడి చేతిలో కత్తి వుంది. కత్తిలేని వాడు ఆ ఊరికల్లా భాగ్యవంతుడైన ధనగుప్తుడు.\n\nకుందనుడు భోజనం మూటను కిందపెట్టి, కత్తి వున్నవాణ్ణి ఎదుర్కుని ఒడుపుగా అతడి చేతి కత్తిని లాక్కున్నాడు. తర్వాత ధనగుప్తుడూ, కుందనుడూ కలిసి, ఆ వ్యక్తిని బంధించారు.\n\n“ఈ రోజు నా ప్రాణాలు కాపాడావు. నీకేం కావాలో కోరుకో, ఇస్తాను,\" అన్నాడు ధన గుప్తుడు.\n\n“అవసరమైనప్పుడు తప్పక అడుగుతాను. కానీ మన ఊరిలో ఈ విధంగా దొంగల భయముండడం మంచిది కాదు. పట్టపగలు వీడు మీపై దాడిచేయగలిగాడు. ఇలాంటివి మున్ముందు జరక్కుండా, మన ఊరికి పటిష్ఠమైన రక్షక భటుల దళముండాలి. పెద్దలు – మీరు తల్చు కుంటే ఇలాంటి ఏర్పాటు చేయడం అసాధ్యం కాదు,” అని తన దారిన వెళ్ళాడు కుందనుడు.\n\nఆ సాయంత్రం కుందనుడికి, గ్రామాధి కారి నుంచి పిలుపు వచ్చింది. వాడు రాగానే ఆయన, \"ఈరోజు నువ్వు లొంగదీసింది సామాన్యుణ్ణి కాదు. ఈ చుట్టుపక్కల గ్రామాలన్నిటినీ గడగడ లాడిస్తున్న గజదొంగ గంగన్నను లొంగ దీశావంటే, నీలో గొప్ప శక్తి వుండి వుండాలి. నువ్వు యుద్ధవిద్యలు ఎవరి వద్ద నేర్చు కుంటున్నావు?\" అని అడిగాడు.\n\nతను రామశాస్త్రి వద్ద శాస్త్రాలు చదివాననీ, యుద్ధవిద్యలు తనకు తెలియవనీ కుంద నుడు చెప్పాడు.\n\n\"కానీ నీకు తెలిసిన ఒడుపు తనక్కూడా తెలియదని గంగన్న అన్నాడే?\" అన్నాడు గ్రామాధికారి ఆశ్చర్యంగా.\n\nఆయన వెంటనే వాడిని గ్రామ సంరక్షకుడుగా నియామకం చేస్తానన్నాడు.\n\nకుందనుడాయనకు నమస్కరించి, \"నేను గంగన్నను లొంగదీయడం కాక తాళీయం. యుద్ధవిద్యల్లో శిక్షణ లేకుండా, నేనీ బాధ్యతను తీసుకోవడం మంచిది కాదు,” అన్నాడు.\n\nఆ జవాబుకు గ్రామాధికారి చిన్నగా నవ్వి, “నేను యుద్ధ విద్యల్లో ఆరితేరిన వాణ్ణి. గ్రామాధికారిగా నా మీద చాలా బాధ్యతలున్నాయి. నిన్ను గ్రామ సంర క్షకుడిగా నియమిస్తున్నాను. ప్రతిరోజూ తెల్ల వారుఝామునే వచ్చి, నా వద్ద యుద్ధ విద్యలు నేర్చుకో,” అన్నాడు.\n\nఆ రోజు నుంచీ కుందనుడు, గ్రామాధికారికి శిష్యుడయ్యాడు. వాడికి యుద్ధవిద్యలు కూడా ఎంతో ఆసక్తికరంగా వున్నాయి. గ్రామం చుట్టూ ముళ్ళ కంచె వేశారు. ఒక చోట గ్రామానికి ప్రవేశ ద్వారం ఏర్పాటు చేశారు. కుందనుడు మరిద్దరితో కలిసి అక్కడ కాపలా వుండేవాడు.\n\nకుందనుడు గ్రామ సంరక్షకుడైనాక, రామశాస్త్రి వాడికి ప్రవేశ ద్వారం వద్దనే పాఠాలు చెప్పేవాడు.\n\nఅలా క్రమంగా కాలం గడిచి కుందనుడికి ఇరవైఏళ్ళు వచ్చాయి. వాడు సకల శాస్త్రాలూ నేర్చుకున్నాడు. అన్ని రకాల యుద్ధ విద్యలలో ఆరితేరాడు. వాడు తన ఇద్దరు గురువులకూ గురుదక్షిణ ఇస్తా నన్నాడు.\n\n\"నీ శక్తి సామర్థ్యాలతో బాగా డబ్బు సంపాయిస్తే, అందులో నుంచి నీకు తోచిన దివ్వు. అంతవరకూ మాకు గురుదక్షిణ వద్దు,” అన్నారు రామశాస్త్రి, గ్రామాధికారీ.\n\nఈలోగా రాజధాని నగరం నుంచి, కుందనుడి దూరపు బంధువొకాయన వచ్చాడు. ఆయన కుందనుడి శక్తియుక్తుల గురించి విని, వాడితో, \"ఒక మాసం రోజుల్లో, రాజధానిలో ఒక వింత పోటీ జరగబోతున్నది. అక్కడ శాస్త్ర శస్త్ర విద్యల్లో పోటీలు జరుగుతాయి. వాటిలో విడివిడిగా బహుమతులుంటాయి. ఆ తర్వాత శాస్త్ర విద్యల్లో నెగ్గినవాడు, శస్త్ర విద్యల్లో నెగ్గిన వాడితో పోటీ పడాలి. అలా నెగ్గినవాడికి అపురూపమైన బహుమానమట! దీని గురించి అందరూ వింతగా చెప్పుకుంటు న్నారు. ఇంతవరకూ శాస్త్రవిద్యా పండి తులకూ, శస్త్రవిద్యాధురీణులకూ పోటీ జరగడం ఎవరూ విని వుండలేదు. అయితే, ఈ పోటీల్లో పాల్గొనేందుకు పదివేల వరహాల ప్రవేశ రుసుము చెల్లించవలసి వుంటుంది,\" అని చెప్పాడు.\n\nకుందనుడికి ఈ పోటీల పట్ల ఆసక్తి కలి గింది కానీ, ప్రవేశరుసుము గురించి వినగానే నిరుత్సాహపడ్డాడు.\n\nఈ పోటీల విషయం ధనగుప్తుడికి తెలిసింది. ఆయన కుందనుణ్ణి కలుసుకుని, \"పదివేల వరహాలూ నేనిస్తాను. నువ్వు రాజధానికి వెళ్ళి పోటీల్లో పాల్గొనవచ్చు. నెగ్గిన తర్వాత, నేను కోరినదివ్వాలి,\" అన్నాడు.\n\n“నా శక్తికి మించనిదైతే, మీరేం కోరినా ఇస్తాను,” అన్నాడు కుందనుడు.\n\nఇందుకు ధనగుప్తుడు సరేనన్నాడు.\n\nకుందనుడు రాజధానికి వెళ్ళాడు. శాస్త్రవిద్యల పోటీలో పాల్గొని ప్రథముడుగా నిలిచి లక్ష వరహాల బహుమతిని గెల్చుకున్నాడు. శస్త్ర : విద్యల్లో కూడా పోటీలో వాడే ప్రథముడై మరొక లక్ష వరహాలు గెల్చు కున్నాడు. ఇందువల్ల, శాస్త్ర విద్యాపండి తుడూ, శస్త్రవిద్యా ధురీణుడూ ఒకరితో ఒకరు పోటీ పడవలసిన అవసరం లేకుండాపోయింది. ఇద్దరూ ఒకరే కదా!\n\nఅప్పుడా దేశపు రాజు, “ఈ వింత పోటీలు ఇలా ముగియడం సంతోషంగా వుంది. నేనిలాంటి పోటీలు పెట్టడానికి ముఖ్య కారణమొకటున్నది. నా ఒక్కగానొక్క కుమార్తె సునందకు తగిన వరుణ్ణి అన్వేషిస్తున్నాను. స్వయంవరానికి ఇతర దేశాల రాకుమారులను ఆహ్వానించే ఉద్దేశం నాకు లేదు. మన దేశంలోనే అన్నివిధాలా సమర్థుడైన యువకుణ్ణి ఎన్నుకుని, ఒక మంచి కొత్త సంప్రదాయాన్ని ప్రవేశ పెట్టాలనుకున్నాను తమ సమర్థత మీద పూర్తి విశ్వాసమున్నవారే అందుకు ముందుకు రావాలని, ప్రవేశరుసుం బాగా ఎక్కువ పెట్టాను. నేనిప్పుడు కుందనుడికి, సునంద నిచ్చి వివాహం చేస్తే ప్రజలందరికీ సమ్మత మవుతుందని, నా నమ్మకం,” అని ప్రక టించాడు. సభికులు ఆనందోత్సాహాలతో చప్పట్లు చరిచారు.\n\nరాకుమార్తెకూ, కుందనుడికీ పెళ్ళి ముహూర్తం నిశ్చయమైంది. ఆ వేడుకకు రావలసిందిగా కుందనుడి తల్లిదండ్రు లకూ, గురువులకూ, ధనగుప్తుడికీ ఆహ్వానాలు వెళ్ళాయి. అందరూ ముహూర్తానికి ఒక రోజు ముందే వచ్చారు.\n\nకుందనుడు, రామశాస్త్రికి, గ్రామాధికారికీ తను పోటీల్లో గెల్చిన మొత్తాన్ని గురు దక్షిణగా ఇస్తూ, \"పూర్తిగా మీ చలవ వల్లనే, నేనింతటి వాడినయ్యాను,\" అన్నాడు.\n\nరామశాస్త్రి వాడివ్వ చూపిన డబ్బు తీసు కోక, “నువ్వు రాజువు కానున్నావు. అప్పుడు నన్ను రాజాస్థాన పండితుణ్ణి చెయ్యి. అదే నేను కోరే గురుదక్షిణ!\" అన్నాడు.\n\nఇది విని కుందనుడు ఆశ్చర్యపోయి, \"గురువర్యా! ఆస్థాన పండితుడి నియామ కానికి కొన్ని పద్ధతులుంటాయి. వాటి ననుసరించి మీకా అవకాశం వస్తే సరేసరి. అందుకు నా ప్రయత్నం నేను చేస్తాను. కానీ గురుదక్షిణతో దీన్ని ముడిపెట్టవద్దు. నేనిచ్చే లక్ష వరహాలూ తీసుకోండి,” అని ప్రాథేయపడ్డాడు.\n\nరామశాస్త్రి కోపంగా, “మూర్ఖుడా! వీధుల వెంటపడి అల్లరిచిల్లరగా తిరుగుతూంటే, నిన్ను చేరదీసి ఇంతవాణ్ణి చేశాను. నా మూలంగా ఇంతవాడివై, నన్నే పరీక్షకు గురి చెయ్యబోతున్నావా? నువ్వు కృతఘ్ను డివి!\" అని అక్కడి నుంచి వెళ్ళిపోయాడు.\n\nగ్రామాధికారి తనకు గురుదక్షిణగా సైన్యాధిపతి పదవి కావాలన్నాడు. కుందను డాయనకు రామశాస్త్రికి చెప్పినట్టే చెప్పాడు. గ్రామాధికారి కూడా వాణ్ణి కృతఘ్నుడని తిట్టి వెళ్ళిపోయాడు.\n\nఇక ధనగుప్తుడు, కుందనుణ్ణి తన కూతుర్ని పెళ్ళి చేసుకోమన్నాడు. అందుకు కుందనుడు మృదువుగా తిరస్కరించాడు. ఆయనా, వాణ్ణి కృతఘ్నుడని తిట్టి వెళ్ళి పోయాడు.\n\nబేతాళుడు ఈ కథ చెప్పి, “రాజా, కుంద నుడు తను రాజు కానున్నానన్న అహంకా రంతో, తననంతవాణ్ణి చేసిన గురువుల కోర్కెలను తిరస్కరించడం కృతఘ్నతే కదా? అంతేకాక, వాడు పోటీల్లో పాల్గొనేందుకు అవసరం అయిన ధనసహాయం చేసిన ధనగుప్తుడి కోర్కెను తిరస్కరించాడు. ఆయన కుమార్తెను వివాహమాడననడం కృతఘ్నత కాదా? ఈ సందేహాలకు సమా ధానం తెలిసి కూడా చెప్పకపోయావో, నీ తల పగిలిపోతుంది,” అన్నాడు.\n\nదానికి విక్రమార్కుడు, “దేశాన్నేలే మహా రాజే తన కూతుర్ని తనకు తోచిన వాడికివ్వక, పోటీలు పెట్టి సమర్థుడిని నెన్నుకున్నాడు. ఆ పోటీల్లో నెగ్గడం వల్లనే కుందనుడు, రాకుమారిని వివాహమాడి దేశానికి రాజు కాబోతున్నాడు. దాని అర్థం, వాడికిష్టులైన వారికి పదవులు పంచిపెట్టాలని కాదు. ఆస్థానపదవులకు సమర్థులనే ఎన్నుకోవాలి. అందుకు అవసరమైన నియమాలను పాటించాలి. ఆ మాటే వాడు తన గురువులకు చెప్పాడు. వాళ్ళకు తమ సమర్థత మీద నమ్మకం లేదు. వాళ్ళవల్లనే కుందనుడు అంత ఉన్నత స్థాయికి చేరిన మాట నిజం. అయితే, అందుకు వాడి సమర్థతా, ఆత్మవిశ్వాసం దోహదమయ్యాయి. వాడి గురువులు నిజంగా సమర్థులైతే, తమ కోర్కెలు- తీర్చుకునేందుకు వాడి మీద ఆధారపడవలసిన అవసరం లేదు. వాస్తవంలో — గురువు శిష్యుడికి విద్యా బోధనలు చేయగలడు కానీ గొప్పవాణ్ణి చేయలేడు. గొప్పవాడు కాగలిగిన లక్షణాలు శిష్యుడిలో వుండాలి. శిష్యుడు గొప్పవాడైతే, గురువు అంతకన్న గొప్పవాడై వుంటా దనుకోవడం పొరపాటు. ఇక ధనగుప్తుడి సంగతి. పోటీలకు ముందే ఆయన, తన కుమార్తెను వివాహమాడమని కుందనుణ్ణి అడిగి వుంటే, వాడందుకు సమ్మతించి వుండేవాడేమో! కానీ, రాకుమార్తెతో వాడి వివాహం నిశ్చయం అయ్యాక, ధనగుప్తుడు తన కుమార్తె ప్రసక్తి తేవడం అతడి తప్పు. ఆయన కుందనుడికిచ్చిన పదివేల వరహాల మాటకొస్తే - గజదొంగ గంగన్న నుంచి తనను కాపాడినందుకు, కుందనుడే మడిగినా యిస్తానన్నాడు. ఆ పదివేల వరహాలతో ధనగుప్తుడి ఋణం తీరినట్లయింది. ఈ అన్ని కారణాల వల్ల, కుందనుడు ఏమాత్రం కృతఘ్నుడు కాదు,” అన్నాడు.\n\nరాజుకు ఈ విధంగా మౌనభంగం కలగగానే, బేతాళుడు శవంతో సహా మాయమై, తిరిగి చెట్టెక్కాడు. (కల్పితం) [ఆధారం: \"వసుంధర” రచన)",
            "book_page_end": 31
        },
        {
            "title": "నమ్మకం",
            "book_page_start": 32,
            "pdf_page_start": 32,
            "pdf_page_end": 32,
            "author": "కోలపల్లి ఈశ్వర్",
            "genre": "నీతి కథ",
            "moral": "డబ్బు కంటే నమ్మకానికే ఎక్కువ విలువ ఇవ్వాలి. ఇతరులు అనుమానించినప్పుడు, ఆత్మగౌరవంతో మాట్లాడాలి.",
            "keywords": [
                "చంద్రం",
                "నాగభూషణం",
                "వరహాలశెట్టి",
                "నమ్మకం",
                "నిజాయితీ"
            ],
            "characters": [
                "చంద్రం",
                "వరహాలశెట్టి",
                "నాగభూషణం"
            ],
            "locations": [
                "గ్రామము"
            ],
            "content": "వరహాలశెట్టి అనే వడ్డీ వ్యాపారి దగ్గర చంద్రం అనే కుర్రాడు పని చేస్తూండేవాడు. వాడి సేవకు తగిన జీతం రావడం లేదని వాడు ఆ పని మానేసి, నాగభూషణం అనే మరొక ఆసామీ దగ్గరికి వెళ్ళి పని ఇప్పించవలసిందిగా అడిగాడు.\n\nనాగభూషణం చంద్రం మాటలు విని, “సరే చూద్దాం!” అన్నాడు. అంతలో ఆయన లోపలికి వెళ్ళి, పదిరూపాయల నోట్ల కట్టతో తిరిగి వచ్చి. దానిని చంద్రంకు ఇస్తూ, \"ఈ డబ్బు మొత్తం వెయ్యి రూపాయలు. వరహాల శెట్టికి ఇచ్చిరా!\" అన్నాడు.\n\nఅలాగేనని చంద్రం డబ్బును తీసుకుని వెళ్ళి, అరగంటలో తిరిగి వచ్చాడు నాగభూషణం వాణ్ణి, \"వెయ్యిరూపాయలు సరిగ్గా ఇచ్చావా?\" అని అడిగాడు. ఇచ్చానన్నాడు చంద్రం. నాగభూషణం కోపంగా, \"నేను పదిరూపాయలు ఎక్కువ ఇచ్చాను. నువ్వు ఆ పదిరూపాయలు కొట్టేసి, శెట్టికి వెయ్యిరూపాయలే ఇచ్చావు. నువ్వు నాకు పనికిరావు!\" అన్నాడు.\n\n\"అయ్యా! తమరు డబ్బు నా చేతికిస్తూ అవి వెయ్యి రూపాయలు అన్నారు. మీ ఎదుట వాటిని లెక్కపెట్టడం మిమ్మల్ని నమ్మకపోవడం అవుతుందని అలాగే వెళ్ళాను. కాని శెట్టిగారికి ఇచ్చినప్పుడు లెక్కపెట్టి ఇచ్చాను. పదిరూపాయలు ఎక్కువగా ఉన్నాయి. దానిని మీకు ఇవ్వాలనుకున్నాను గాని నాపై అనుమానంతో మీరు అలా చేశారని తెలిసింది. నమ్మకం మీకెంత ముఖ్యమో, నాకూ అంతే ముఖ్యం. నాకు ఇక్కడ పని అవసరంలేదు,\" అంటూ చంద్రం వెనక్కు తిరిగి, “మీరు చెప్పిన పనికి ఈ పదిరూపాయలు సరిపోయింది,\" అంటూ వెళ్ళిపోయాడు.",
            "book_page_end": 32
        },
        {
            "title": "కావేరీతీర ప్రయాణం-2: జలాశయాల నిర్మాణం",
            "book_page_start": 33,
            "pdf_page_start": 33,
            "pdf_page_end": 36,
            "author": "జయంతి మహాలింగం",
            "genre": "ప్రయాణం/చరిత్ర/వ్యాసం",
            "moral": "గొప్ప దార్శనికత, పట్టుదల, దేశాభిమానం దేశ అభివృద్ధికి దారి తీస్తాయి.",
            "keywords": [
                "కావేరీ నది",
                "కృష్ణరాజసాగర్",
                "మోక్షగుండం విశ్వేశ్వరయ్య",
                "ఆనకట్ట నిర్మాణం",
                "జలవిద్యుత్"
            ],
            "characters": [
                "మోక్షగుండం విశ్వేశ్వరయ్య",
                "శ్రీరాముడు",
                "ఆదిశంకరులు",
                "నాలువగవ కృష్ణరాజ ఉడయార్",
                "టిప్పు సుల్తాన్"
            ],
            "locations": [
                "కావేరీతీరం",
                "కొడగు",
                "రామనాధపురం",
                "కన్నంబాడి",
                "మైసూర్",
                "కోలార్ బంగారు గనులు",
                "బృందావన్ గార్డెన్స్"
            ],
            "content": "కొడగుకు దాదాపు 30 కి.మీ. దూరంలో రామనాధపురం దగ్గర కావేరీ నది ఎడమ గట్టు మీద ఒక బ్రహ్మాండమైన బండరాయి పైకి లేచి ఉన్నది. ఆ బండరాయి మీద ఒక శివాలయం ఉన్నది. దానిని స్థానికులు గోగర్భం అని పిలుస్తారు. రావణుణ్ణి చంపిన పాపం పోగొట్టుకోవడానికి శ్రీరాముడు ఇక్కడి శివలింగాన్ని పూజించాడని ఒక కథ ప్రచారంలో ఉన్నది. ఆదిశంకరులు కూడా ఈ ఆలయాన్ని దర్శించి, పవిత్రత సమకూర్చాడని కూడా పలువురు విశ్వసిస్తారు.\n\nదీనికి మరికొంత దిగువుగా వున్న కట్టెపుర గ్రామ సమీపంలోని ప్రాచీనమైన ఆనకట్ట కావేరీ నది వేగాన్ని అదుపు చేస్తున్నది. దాదాపు 900 సంవత్సరాలకు పూర్వం, లింగాయత శాఖకు చెందిన శైవ సన్యాసులైన జంగమలు నిర్మించడం వల్ల దీనికి 'జంగమఘట్టె' అనే పేరు వచ్చింది. 1.2 మీ ఎత్తయిన రాతి బండలను చక్కగా చెక్కి ఈ ఆనకట్ట నిర్మించిన తీరు ఆశ్చర్యం కలిగిస్తుంది. అదీ ఎటువంటి సాంకేతిక సహాయమూ లేకుండా జంగమలు ఈ ఆనకట్టను నిర్మించడం మరింత ఆశ్చర్యం కలిగిస్తుంది. ఆ సన్యాసుల నైపుణ్యానికి కావేరీ మాత సైతం విస్మయం చెందుతున్నదా అన్నట్టు ఇక్కడ నదీ జలాలు నెమ్మదిగా ప్రవహిస్తున్నాయి.\n\nచుంచనకట్టె సమీపంలో నదీ జలాలు 20 మీ|| ఎత్తు నుంచి కిందికి ఉరుకుతున్నాయి. చుంచ అనే ఆటవిక తెగ నాయకుడు ఒకడు ఇక్కడ ఆనకట్ట నిర్మించాడని చెబుతారు. అందుకే దీనికి ‘చుంచన కట్టె' అనే పేరు వచ్చింది. ఇక్కడ కావేరీ జలాలు ఉధృతంగా దూసుకుపోయే ఇరుకైన మార్గాన్ని ధనుష్కోటి అనేవారు. ఇప్పుడు భారత దక్షిణాగ్ర ప్రాంతం ధనుష్కోటిగా ప్రసిద్ధి గాంచింది. 'సీతయె బచ్చలు' అనే చోట సీతమ్మవారు స్నానం చేసినట్టు మరొక కథ ప్రచారంలో ఉన్నది. ఇక్కడ స్థానికులు ఒక ఆలయం కూడా నిర్మించారు. కావేరీతీరంలో పెద్ద కోదండరామ ఆలయం ఉన్నది.\n\nఇటీవలి కాలంలో నిర్మించిన ఆనకట్టలు, కావేరీ నదీ జలాలకు అడ్డు తగిలి గొప్ప జలాశయాలను ఏర్పరుస్తున్నాయి. అటువంటి వాటిలో ప్రధానమైనది కృష్ణరాజ సాగర డ్యామ్. ఉపనదులైన హేమావతి, లక్ష్మణతీర్థ నదులు కావేరిలో సంగమించే ప్రదేశంలో కన్నంబాడి అనే కృష్ణరాజసాగర్ రిజర్వాయర్ నిర్మించారు.\n\nఒక గొప్ప వ్యక్తి కన్న స్వప్న ఫలితమే ఈ రిజర్వాయర్ నిర్మాణం. ఆయనే సుప్రసిద్ధ ఇంజనీరు మోక్షగుండం విశ్వేశ్వరయ్య. ఆయన బ్రిటిష్ ప్రభుత్వం సర్ బిరుదు, మనదేశం స్వాతంత్ర్యం పొందాక భారతరత్న సత్కారం పొందారు. బ్రహ్మాండమైన రిజర్వాయర్లు నిర్మించడంలో ఆయన ఎంతో నిపుణుడు. బొంబాయి ప్రభుత్వంలో 25 సంవత్సరాలు ఉద్యోగం చేసి ఆయన 1909వ సం||లో మైసూరుకు ప్రధాన ఇంజనీరుగా వచ్చారు.\n\n1903వ సం||లో పూనే సమీపంలోని ఖడక్ వాస్లా డ్యామ్కు 'ఆటోమేటిక్ స్లూయిజ్' గేట్లు రూపొందించడంతో ఆయన అప్పటికే ఎంతో ప్రసిద్ధి గాంచారు. రిజర్వాయర్ లో నీటిమట్టం నిర్ణీత మట్టానికి ఎక్కువయినట్టయితే, తలుపులు వాటంతట అవే తెరుచుకునేవి. అదనపు జలాలు వెలుపలికి వెళ్ళేలా వాటి నిర్మాణం జరిగింది. నీళ్ళు మామూలు మట్టానికి తగ్గిన తర్వాత మళ్ళీ వాటంతట అవే మూసుకునేవి. తాను కనుగొన్న ఈ విధానాన్ని 'పేటెంట్' చేసినప్పటికీ, దానికి రాయల్టీ పుచ్చుకోవడానికి ఆయన నిరాకరించారు. నీటి సరఫరా సక్రమంగా జరగడానికి వీలుగా ఆయన 'బ్లాక్' వ్యవసాయ పద్ధతిని ప్రవేశపెట్టారు.\n\nకన్నంబాడికి దిగువ 35 కి.మీ. దూరంలో శివసముద్రం వద్ద భారతదేశంలోనే ప్రప్రథమంగా (1902వ సం||లో) జల విద్యుత్ కేంద్రం (హైడ్రో ఎలక్ట్రిక్ స్టేషన్) ఏర్పరచారు. అక్కడినుంచి కోలార్ బంగారు గనులకు విద్యుత్ సరఫరా జరిగేది. అయితే వేసవి కాలంలో విద్యుత్తు కోత ఏర్పడేది. ఒక్కొక్కసారి పూర్తిగా ఆగిపోయేది.\n\nబంగారు గనుల అధికారులు విశ్వేశ్వరయ్యకు తమ సమస్యను తెలియజేసి, విద్యుచ్ఛక్తి సరఫరా కొరత లేకుండా సక్రమంగా జరిగే మార్గం ఆలోచించమన్నారు.\n\nవిశ్వేశ్వరయ్య తీవ్రంగా ఆలోచించి, కేవలం కోలార్ బంగారు గనులకే కాకుండా, వేలాది మంది రైతులకు కూడా ఉపయోగపడే ఒక బృహత్ ప్రణాళికను తయారు చేశారు.\n\nఅందుకు కావేరీ నదికి అడ్డుగా ఒక బ్రహ్మాండమైన ఆనకట్ట నిర్మించాలని మైసూరు మహారాజాకు తెలియజేశారు. ఆ పథకానికి అయ్యే వ్యయం 2.5 కోట్ల రూపాయలు! అంటే మైసూరు ప్రభుత్వం వ్యవసాయానికి అంతకు ముందు యాభై సంవత్సరాలలో అంత మొత్తాన్ని ఖర్చు చేసి వుందన్న మాట. ఆ మొత్తాన్ని వినగానే మైసూరు మహారాజా నాలువగవ కృష్ణరాజ ఉడయార్ మొదట అవాక్కయ్యాడు. కాని ఆ తరవాత ఆ పథకం పూర్తిచేయడానికి సంపూర్ణ సహాయ సహకారాలు అందజేయడానికి అంగీకరించాడు.\n\n1911వ సం॥లో కన్నంబాడి డ్యామ్కు పునాదులు తవ్వడం ఆరంభమయింది. ఆ డ్యామ్ 2,621 మీ | పొడవూ, 43 మీ|| ఎత్తూ వుండా లని పథకం రూపొందించబడింది. ఈ రిజర్వాయర్లో 1400 మిలియన్ క్యూబిక్ మీటర్ల జలాలు నిలువ చేయవచ్చు. 1915వ సం||లో డ్యామ్ ఎత్తు 24 మీ|| పెంచారు. ఇప్పుడు కోలార్ బంగారు గనులకు విద్యుత్ సరఫరా కొరత లేకుండా సక్రమంగా జరగసాగింది. 1924వ సం||లో డ్యామ్ పూర్తి ఎత్తుకు పెంచబడింది. ఇంతకూ ఆ ఆనకట్టను కాంక్రీటుతో నిర్మించలేదు. మన దేశంలోనే తయారుచేసిన 'సుర్జీ' అనే ఒక మిశ్రమంతో దాని నిర్మాణం జరిగింది. సున్నమూ, కాలిన ఇటుకలూ కలిపి మెత్తగా ఆడించే గట్టి మిశ్రమం ముద్దను సుర్జీ అంటారు. ఇది చౌకగా ఆ ప్రాంతంలో కావలసినంత దొరికేది. గట్టి పడడానికి కొంత కాలం పడుతుంది తప్ప, గట్టి పడ్డాక సిమెంటులాగా చాలా దృఢంగా వుంటుంది. ఇది కన్నంబాడి డ్యామ్కు కావలసిన శక్తికి పదింతలు ఎక్కువ శక్తిని ఇచ్చింది.\n\nమహారాజా పేరు మీదుగా ఈ రిజర్వాయర్కు 'కృష్ణరాజ సాగర' అని పేరు పెట్టారు. ఆనకట్టకు 18 మీ॥ దిగువగా 'బృందావన్ గార్డెన్స్' ఏర్పరచారు.\n\n1922వ సంవత్సరంలో దీని నిర్మాణం ప్రారంభమయింది. ఆ తరవాత మన దేశంలోని మిగతా రిజర్వాయర్ల వద్ద కూడా ఇటువంటి ఉద్యానవనాలను ఏర్పరచారు. ఈ విషయంలో ఇది దేశానికే మార్గదర్శకం అని చెప్పవచ్చు. మూడు అంతస్తులుగా ఎనిమిది హెక్టార్ల వైశాల్యంలో విస్తరించిన ఈ ఉద్యానవనాన్ని చూడడానికి 1936వ సం|| నుంచి ప్రజలను అనుమతించడం మొదలయింది.\n\nఆ తరవాత, రిజర్వాయర్ నుంచి 18 మీటర్ల ఎత్తయిన కట్టతో 45 కి.మీ. పొడవైన విశ్వేశ్వరయ్య కాలువను తవ్వారు. ఇది పూర్తయ్యే నాటికి అదనంగా 36,000 హెక్టార్ల భూమి సాగులోకి వచ్చింది. ఈ బ్రహ్మాండమైన పథకాన్ని 10,000 మంది కార్మికులు, మరెందరో ఇంజనీర్లు రాత్రింబవళ్ళు కష్టపడి పూర్తి చేశారు. ఒకసారి జలప్రవాహం ఎక్కువై, కొత్తగా ఏర్పరచిన కాలువను దెబ్బతీస్తుందని తెలియగానే, ఆ ప్రవాహాన్ని దారిమళ్ళించడానికి ఇంజనీర్లూ, కార్మికులూ రాత్రుల్లో దీపాల వెలుతురులో పనిచేశారు!\n\nఈ ప్రాంతంలో ఆనకట్ట నిర్మించాలని ఒక్క విశ్వేశ్వరయ్య మాత్రమే ఆలోచించలేదు. ఆయనకు పూర్వమే మరొకరు కూడా దీనికి ప్రయత్నించారు. రిజర్వాయర్ నిర్మాణానికి పునాదుల కోసం కార్మికులు భూమిని తవ్వుతూన్నప్పుడు 1794వ సం||లో వేసిన శిలాఫలకం ఒకటి బయట పడింది. ఆ ఫలకం మీద పర్షియన్ లిపిలో ఇలా చెక్కబడి ఉన్నది: పరమ కరుణామయుడైన భగవంతుడి పేరు మీదుగా, ఆయన నీడ అయిన హజరత్ టిప్పు సుల్తాన్... కావేరీ నదికి ఆనకట్ట నిర్మించడానికి రాజధానికి పశ్చిమంగా పునాదులు వేయిస్తున్నాను.... ప్రారంభించడం నా వంతు. కాని, దానిని పూర్తి చేయడం ఆ భగవంతుడి చేతుల్లోనే ఉన్నది!\n\n**సర్ మోక్షగుండం విశ్వేశ్వరయ్య**\n\nమైసూరు సంస్థానంలో దివానుగా ఉన్న మోక్షగుండం విశ్వేశ్వరయ్య (1860-1962) మైసూరు ప్రాంత అభివృద్ధికి అద్భుతమైన కృషి చేశారు. భద్రావతీ ఐరన్ అండ్ స్టీల్ వర్క్స్, మైసూరు విశ్వవిద్యాలయం, ప్రభుత్వ సోప్ ఫ్యాక్టరీ మరి కొన్ని పరిశ్రమలు, సంస్థలు ప్రారంభించడానికి ఆయన మేధాసంపత్తి, అద్భుతమైన మార్గదర్శకత్వం ఎంతో దోహదం చేశాయి. ఆయన దివానుగా వున్న 1913-1918 మధ్య కాలంలో పాఠశాలల సంఖ్య రెండింతలుగా పెరిగింది. అంతకు ముందు ఆయన చీఫ్ ఇంజనీరుగా పని చేశారు. భారతదేశ అభివృద్ధి దాని పారిశ్రామికీకరణను బట్టే వుంటుందని ఆయన గాఢంగా విశ్వసించారు. \"పరిశ్రమలను పెంపొందించు; లేదా నశించిపో!\" అన్నదే ఆయన నినాదం. మన దేశం స్వాతంత్ర్యం పొందాక రూపొందించిన పంచవర్ష ప్రణాళికలకు చాలాకాలం పూర్వమే ఆయన ప్రణాళికలను గురించి పుస్తకాలు రాశారు. ఆయన వృద్ధాప్యంలో కూడా ఎంతో చురుకుగా ఉండేవారు. 86వ యేట కూడా 75 అడుగుల ఎత్తయిన భవనం మెట్లను మరొకరి సాయం లేకుండా సునాయాసంగా ఎక్కగలిగేవారు. ఆ వయసులోనూ ఆరోగ్యంగానూ, ఉత్సాహంగానూ ఆయన ఉండేవారు.",
            "book_page_end": 36
        },
        {
            "title": "మారిన దంపతులు",
            "book_page_start": 37,
            "pdf_page_start": 37,
            "pdf_page_end": 40,
            "author": "చందమామ బృందం",
            "genre": "ఉపదేశ కథ/కుటుంబ కథ",
            "moral": "కుటుంబంలో సమస్యలను పరిష్కరించడానికి గొడవలు పడటం కంటే సంప్రదింపులు, సమన్వయం అవసరం.",
            "keywords": [
                "దంపతులు",
                "పోట్లాట",
                "రాముడు",
                "భూతవైద్యుడు",
                "సంప్రదింపులు"
            ],
            "characters": [
                "రంగయ్య",
                "రత్తమ్మ",
                "రాముడు",
                "భూతవైద్యుడు"
            ],
            "locations": [
                "ఊరు",
                "పొలం"
            ],
            "content": "ఒక ఊళ్ళో రంగయ్యా, రత్తమ్మా అనే దంపతులు ఉండేవారు. వాళ్ళకు ఎంత చిన్న విషయం మీదా ఏకాభిప్రాయం ఉండేది కాదు. అస్తమానమూ పోట్లాడుకుంటూ ఉండేవారు. వాళ్ళ కీచులాటలకు కారణాలు వింటే ఊళ్ళో వాళ్ళకు ఆశ్చర్యంగా ఉండేది. ప్రతి స్వల్ప విషయానికీ పోట్లాడుకోవద్దని ఇరుగు పొరుగు వాళ్ళు వాళ్ళకు ఎంతో చెప్పి చూశారు. కాని లాభం లేకపోయింది.\n\nవాళ్ళకు లేక లేక రాముడని ఒక కొడుకు పుట్టాడు. వాడంటే ఇద్దరికీ పంచ ప్రాణాలు. ఆ కారణం చేతనైనా వాళ్ళ మధ్య పోట్లాటలు తగ్గలేదు. రాముడు పెరిగి పెద్ద అవుతున్న కొద్దీ, వాడికి తన తల్లిదండ్రుల కీచులాటలు బొత్తిగా నచ్చకుండా పోయాయి. వాళ్ళను గురించి పరిహాసంగా చెప్పుకుని ఊళ్ళో వాళ్ళు నవ్వటం విని వాడు సహించలేకపోయే వాడు. వాళ్ళను ఏ విధంగా మార్చాలో వాడికి తెలియలేదు.\n\nపన్నేండేళ్ళ వయసులో వాడికి ఇదొక తీరని విచారంగా తయారయింది. వాడు పశువులను మేతకు తోలుకుపోయి, అక్కడ కూడా ఈ విషయమే ఆలోచిస్తూ విచారంగా కూర్చుని ఉన్నాడు.\n\nఆ సమయంలో వాళ్ళ ఊరి భూత వైద్యుడు అటుగా వచ్చి, “ఏంరా, బాబూ, విచారంగా ఉన్నావు?” అని అడిగాడు.\n\nరాముడు తన తల్లిదండ్రుల పోట్లాటలను గురించి ఆ భూత వైద్యుడికి చెప్పి, \"బాబూ, వాళ్ళు అలా కొట్లాడు కుంటూన్నంత కాలమూ నాకు ఈ విచారం ఉండేదే,” అన్నాడు.\n\n“నాయనా, దిగులుపడకు. నీ తల్లిదండ్రులను మారిస్తే నువ్వే మార్చాలి. దానికి ఒక ఉపాయం చెబుతాను. నేను చెప్పినట్టు చెయ్యి,” అంటూ భూతవైద్యుడు రాముడికి రహస్యంగా ఏదో చెప్పి, ఇంటికి వెళ్ళిపోయాడు.\n\nఆ సాయంత్రం పశువులను తోలుకుని ఇంటికి వస్తూనే రాముడు తల్లితో, “అమ్మా, నా చొక్కా ఉతికి ఆరెయ్యమని పొద్దున చెప్పానా లేదా? నీకు ఇంత మతిమరుపేం? నీకో కొడుకు ఉన్న సంగతి జ్ఞాపకం ఉంటున్నట్టు లేదే?\" అంటూ ఇంతెత్తున ఎగిరిపడ్డాడు.\n\nవాడి ప్రవర్తన చూసి రత్తమ్మ నిర్ఘాంత పోయింది. ఎన్నడూ తనను పల్లెత్తు మాట అనని కొడుకు ఏదో పూనినట్టుగా ఎందుకిలా ఎగిరి పడుతున్నాడో ఆమెకు అర్థం కాలేదు. పైగా వాడన్న మాట అబద్ధం! వాడు తనను చొక్కా ఉతక మనలేదు. వాడిలో ఈ మార్పుకు కారణం మరేదో అయి ఉంటుందనుకుని ఆమె సరుకులు తీసుకురావటానికి అంగడికి వెళ్ళింది.\n\nకొంతసేపటికి రంగయ్య పొలం నుంచి తిరిగివచ్చి, మూతి ముడుచుకు కూర్చున్న కొడుకును చూసి, “ఏంరా? ఏమిటి అలా ఉన్నావు? ఒంట్లో బాగాలేదా?\" అని అడిగాడు.\n\n\"బాగాలేకేం? నలుగురి మధ్యా తలెత్తుకు తిరగడమంటే కష్టంగా ఉంది!\" అన్నాడు రాముడు.\n\n“నీకొచ్చిన తలవంపులేమిటి?” అని తండ్రి మళ్ళీ అడిగాడు.\n\n\"మంచి బట్టలు లేవు. ఎండలోనూ, వాన లోనూ ఉత్త కాళ్ళతోనే తిరగాలి. చెప్పులు లేవు. ఒక్కగానొక్క కొడుకును ఇలాగేనా చూసేది?\" అని రాముడు విసుక్కున్నాడు.\n\nఈ మాటలు విని రంగయ్య వెలవెల పోయాడు. రాముడు నోరు తెరిచి ఎన్నడూ ఏదీ అడిగి ఎరగడు, తండ్రితో ఎన్నడూ ఇలా నిష్ఠురంగా మాట్లాడి కూడా ఎరగడు.\n\nఇంతలో సరుకులు కొని రత్తమ్మ ఇల్లు చేరింది. తండ్రి కొడుకుల సంభాషణ ఆమె విన్నది. తండ్రితో కూడా వాడు మామూలుగా లేడు. ఆ రాత్రి భోజనాల దగ్గిర కూడా రాముడు తల్లిదండ్రులిద్దరినీ తెగ విసిగించాడు. వాడు భూతవైద్యుడి సలహా అమలు చేస్తున్నాడు. వారం రోజులు గడిచాయి. రాముడు మామూలు మనిషి కాలేదు.\n\nరత్తమ్మ తన భర్తతో, “వీడికి ఏదో గాలి తగిలినట్టుంది. మంత్రం వేయింతాం,\" అన్నది.\n\n\"మంత్రం వెయ్యటం ఏమిటి? మందిప్పించాలి,\" అన్నాడు రంగయ్య.\n\n“ఈ జబ్బుకు మందెవడిస్తాడు? భూత వైద్యుడైతే మంత్రం వేసి క్షణంలో దయ్యాన్ని వదిలిస్తాడు,\" అన్నది రత్తమ్మ.\n\n\"వైద్యుడైతేగాని ఈ రోగం కనిపెట్ట లేడు,” అన్నాడు రంగయ్య.\n\nఇద్దరూ చచ్చేట్టు పోట్లాడుకున్నారు.\n\nవాళ్ళను చాలాసేపు పోట్లాడుకోనిచ్చి రాముడు, \"నేను ఫలానా భూతవైద్యుడి దగ్గిరికైతే వస్తాను,\" అన్నాడు.\n\nఎవరి దగ్గరికీ రాను అనకుండా వాడు భూతవైద్యుడి దగ్గిరికి వస్తానన్నం దుకు తల్లిదండ్రులు సంతోషించి, వాణ్ణి తీసుకుని భూతవైద్యుడి దగ్గిరికి వెళ్ళారు.\n\nవాళ్ళు చెప్పినదంతా విని భూత వైద్యుడు, “మీ కుర్రవాడికి నయం చెయ్యటం పెద్ద పని ఏమీ కాదు. కాని నేను మిమ్మల్నిద్దరినీ విడివిడిగా ఒక ప్రశ్న అడుగుతాను. ఆ ప్రశ్నకు మీరు సరి అయిన సమాధానం చెప్పిన తరవాత మీవాడికి పట్టిన దయ్యాన్ని క్షణంలో వదలగొట్టుతాను,\" అన్నాడు.\n\nఆయన ముందు రంగయ్యను పిలిచి, \"రాముడు నీ కొడుకే గదా?\" అని అడిగాడు.\n\nఈ ప్రశ్నకు రంగయ్య ఆశ్చర్యపడి, \"చిత్తం,” అన్నాడు.\n\nతరవాత ఆయన రంగయ్యను. అవతలికి పంపి, రత్తమ్మను పిలిచి, \"రాముడు నీ కొడుకే గదా?” అని అడిగాడు.\n\nఆమె కూడా రంగయ్య చెప్పినట్టే, “చిత్తం!\" అన్నది.\n\nతరవాత ఆయన ఇద్దరినీ పిలిచి, \"మీరిద్దరూ సరి అయిన సమాధానం చెప్పలేదు. ఒక వారం గడిచాక సరి అయిన సమాధానం ఆలోచించుకు రండి,\" అన్నాడు.\n\nవారం గడిచింది. దంపతులిద్దరూ భూతవైద్యుడి దగ్గరికి వచ్చారు. ఆయన వారిని విడి విడిగా మళ్ళీ అదే ప్రశ్న వేశాడు.\n\nఈసారి రంగయ్య, తెలివిగా చెబుతున్నా ననుకుని, “వాడు నా భార్య కొడుకండి,\" అన్నాడు.\n\nరత్తమ్మ మాత్రం, “వాడు నా కొడుకే నండి,\" అన్నది.\n\nఈసారి కూడా భూతవైద్యుడు చిరునవ్వు నవ్వి, “మీరిద్దరూ సరి అయిన సమాధానం చెప్పలేదు. మరింత బాగా ఆలోచించు కుని, వారం దాటినాక మళ్ళీ రండి,\" అన్నాడు.\n\nరాముడి పిచ్చి నానాటికీ ముదురు తున్నది. ఈసారి రంగయ్యా, రత్తమ్మా భూతవైద్యుడికి ఏం చెప్పాలో కూడ బలుక్కుని ఒక నిర్ణయానికి వచ్చారు.\n\nవారం గడవగానే వాళ్ళిద్దరూ భూతవైద్యుడి వద్దకు వెళ్ళి, \"మేం ఇద్దరం బాగా సంప్ర తించుకుని వచ్చాం. రాముడు మా ఇద్దరి బిడ్డ,\" అని ఆయన ప్రశ్నకు విడి విడిగా సమాధానం చెప్పారు.\n\nభూతవైద్యుడు మనస్ఫూర్తిగా నవ్వి, \"ఈసారి మీరు సరి అయిన సమాధానం చెప్పారు. ఇన్నాళ్ళకు మీ దయ్యం వదిలింది. మీరిద్దరూ కూడబలుక్కున్నారు. భార్యాభర్తలు ఒకరితో ఒకరు సంప్ర తించుకోకుండా ఒకరు కోటికీ, ఒకరు ఏటికీ లాగుతూంటే జీవితమంతా పోట్లాటే! రాముడికి ఏమీ లేదు. నా సలహా మీదనే వాడు నాటకం ఆడాడు. ఒకరి సంగతి ఒకరు ఆలోచిస్తూ సుఖంగా ఉండండి. రాముడు రత్నంలాటి వాడు. మీరు మీ తగాదాలతో వాడికి సుఖం లేకుండా చేశారు,\" అని మందలించారు.\n\nరంగయ్యా, రత్తమ్మా ఈ దెబ్బతో గుణపాఠం నేర్చుకుని కొట్లాటలు మాని, ఒకరినొకరు సంప్రతించుకుంటూ సుఖంగా బతకటం నేర్చుకున్నారు. రాముడి ప్రాణం సుఖానపడింది.",
            "book_page_end": 40
        },
        {
            "title": "ఆంగ్లేయులను ఎదిరించిన యోధులు 7: వేలు తంపి",
            "book_page_start": 41,
            "pdf_page_start": 41,
            "pdf_page_end": 44,
            "author": "మీరా ఉగ్రా",
            "genre": "చారిత్రక కథ",
            "moral": "దేశ గౌరవాన్ని కాపాడటం, విదేశీ దండయాత్రలను ఎదిరించడం ముఖ్యం. ఆత్మగౌరవంతో జీవించి, అవసరమైతే వీరమరణం పొందడం ఉత్తమం.",
            "keywords": [
                "వేలు తంపి",
                "కల్నల్ మెకాలే",
                "తిరువాన్కూరు",
                "ఈస్ట్ ఇండియా కంపెనీ",
                "ఆత్మగౌరవం"
            ],
            "characters": [
                "వేలు తంపి",
                "రాజా బలరామవర్మ",
                "కల్నల్ మెకాలే",
                "తంపి తమ్ముడు",
                "కున్నిపిళ్ళే"
            ],
            "locations": [
                "తిరువాన్కూరు సంస్థానం",
                "అల్లెప్పీ",
                "క్విలాన్",
                "కుండారా",
                "మద్రాసు"
            ],
            "content": "దాదాపు 200 సం||లకు పూర్వం రాజా బలరామవర్మ, తిరువాన్కూరు సంస్థానాన్ని పరిపాలించాడు. ఆయన ప్రధానమంత్రి (దళవా)గా వేలు తంపి ఉండేవాడు.\n\nఆ కాలంలోని చాలామంది పాలకుల లాగే రాజా బలరామ వర్మ కూడా, ఈస్ట్ ఇండియా కంపెనీ సైనిక సహాయాన్ని పొందుతూ, దానికి తలవొగ్గి యేటా కొంత కప్పం చెల్లించేవాడు. మెకాలే ఆయనకు హెచ్చరికతో కూడిన ఒక లేఖను పంపాడు.\n\nఈస్టిండియా కంపెనీ తరఫు ప్రతినిధి కల్నల్ మెకాలేను. ఒకసారి వేలు తంపి, ధిక్కరించాడు.\n\nదళవా నన్నే ధిక్కరిస్తాడా? వాడి నాయకు డికే బుద్ధి చెబుతాను!\n\nకప్పం చాలా కాలంగా బకాయి పడింది. వెంటనే చెల్లించు. లేదా దళవాను తొలగించు!\n\nమెకాలే మరింత అవమానకరమైన పదజాలంతో, తంపిని దూషిస్తూ, ఉత్తరం వెనక ఉత్తరం పంపాడు. ఆఖరికి\n\nమన దేశాన్ని మనం ఎలా పరిపాలించాలో ఈ వ్యాపారులు మనకు పాఠాలు బోధి స్తున్నారు. వాళ్ళను వాళ్ళచోటుకు పంపాలి. వెనువెంటనే -\n\nవేలు తంపి కొత్తగా చాలా మందిని సైన్యంలో చేర్చుకోసాగాడు. కోటలను బాగుచేయడం మొదలుపెట్టాడు. ఒకనాడు\n\nనేను రాజీనామా చేయడానికి సిద్ధంగా ఉన్నట్టు మెకాలేకు లేఖ పంపండి. నేను అల్లెప్పీ నుంచి కాలికట్కు సురక్షితంగా చేరడానికి కావలసిన రక్షక భటులను పంపమని తెలియజేయండి.\n\nమెకాలేకు ఆ లేఖను పంపిన వెంటనే తంపీ సైనికులు కున్నిపిళ్ళే నాయకత్వంలో మూయబడిన పడవలలో రహస్యంగా బయలుదేరారు.\n\nతంపి సైనికులు 1808వ సం|| డిసెంబర్ 28వ తేదీ అర్ధరాత్రి సమయంలో మెకాలే నివాస భవనం మీద దాడి జరిపారు. మెకాలే దిగ్భ్రాంతి చెందాడు.\n\nసైనికులు మెకాలే భవనాన్ని దోచుకున్నారు. అక్కడున్న రికార్డులన్నిటినీ నాశనం చేశారు. అయితే, మెకాలే మాత్రం అక్కణ్ణించి తప్పించుకున్నాడు. దురదృష్టం! పక్షి ఎగిరిపోయింది!\n\nమరునాడు అల్లెప్పీ క్విలాన్లోని బ్రిటిష్ సైనికుల మీద దాడి జరిగింది.\n\nతంపి క్విలాను కొంత దూరం తూర్పు దిశలో వున్న కుండారాను చేరుకున్నాడు. అక్కడి నుంచి ఒక ప్రకటన జారీ చేశాడు. కంపెనీ పాలన అంతమయింది. మన ఇళ్ళనూ, ఆస్తిపాస్తులనూ రక్షించుకోవా లంటే మేనం బ్రిటిష్ వాళ్ళను తరుమగొట్టాలని వేలు తంపి ప్రబోధిస్తున్నాడు.\n\nవేలు తంపి మాటలతో ఉత్తేజితులైన సాధారణ ప్రజలు బ్రిటిష్ వాళ్ళకు ఎదురు తిరిగారు\n\nప్రజలు ఎదురు తిరిగిన సమాచారం, కంపెనీ ప్రధాన కార్యాలయం వున్న మద్రాసుకు చేరింది. అన్ని వైపుల నుంచీ క్విలాన్కు కంపెనీ సైనిక సహాయం రాసాగింది.\n\n...1809, జనవరి 18వ తేది. దాదాపు ఆరుగంటలసేపు జరిగిన కాల్పులు, ఎదురు కాల్పులలో తంపి సైన్యం దాదాపు నిర్మూలమై పోయింది.\n\nమరికొన్ని వారాలలో ఫిబ్రవరి 12వ తేదీ ఆరంబోలి వద్ద తంపి మళ్ళీ ఓటమికి లోనయ్యాడు\n\nఅయ్యో! అంతా పోగొట్టుకున్నామే! కొచ్చిన్ మంత్రి పాలియత్తు మేనన్ మాట తప్పకుండా, సైన్యాన్ని పంపి వుంటే, వాళ్ళను ఓడించి వుండేవాణ్ణి!\n\nబ్రిటిష్ సేనలు తిరువనంతపురం కేసి వస్తూన్నప్పుడు తంపి చివరిసారిగా తమ రాజును కలుసుకోవడానికి వెళ్ళాడు.\n\nవీడ్కోలు చెప్పడానికి వచ్చాను ప్రభూ! ఇదిగో బ్రిటిష్ ప్రతినిధికి నా లేఖ. ఈ పగకు మూలకారణం నేను. తమకు తెలియకుండానే, తమ అనుమతి పొందకుండానే, నేను ఇన్ని కృత్యాలకు పాల్పడ్డానని ఇందులో తెలియజేశాను. నా మూలాన మీకు గానీ, ప్రజలకు గానీ ఎటువంటి హానీ జరగకూడదు.\n\nఅయితే, తంపి ఉత్తరం మెకాలేకు తృప్తి కలిగించలేదు!\n\nఈ తిరుగుబాటులో తమ నిమిత్తం లేదని రుజువు కావాలంటే, తమరే దళవాను వెతికి, ఖైదు చేయాలని మెకాలే ఆదేశించాడు.\n\nరాజా మనుషులు తంపి కోసం అన్ని చోట్లా గాలించసాగారు. తంపి మారువేషాలలో తప్పించుకుని తిరగసాగాడు. ఆఖరికి, ఆయనా, ఆయన తమ్ముడూ మున్నడిలోని ఒక గుడిలో వున్నట్టు కనుగొన్నారు.\n\nవెలుపల సైనికులు అడుగులే చప్పుడు వినిపిస్తున్నది కదా? నన్ను వాళ్ళు ఖైదు చేయకూడదు. ఆ అవమానం భరించలేను! చంపెయ్.. నన్ను!\n\nవీలు కాదు. నా వల్ల కాదు!\n\nతంపి బాకుతో, తన్ను తానే పొడుచుకున్నాడు. కిందపడ్డాడు. గాని ప్రాణం పోలేదు. తరవాత\n\nత్వరగా! నా తలను తెగనరుకు! పిరికివాడా!\n\nఇప్పుడు తమ్ముడు ఆయన ఆజ్ఞను పాటించక తప్పలేదు. అసమాన ధైర్యంతో, ఆత్మగౌరవంతో తంపి ఎలా జీవించాడో అలాగే వీరమరణం పొందాడు.",
            "book_page_end": 44
        },
        {
            "title": "మహాభారతం",
            "book_page_start": 45,
            "pdf_page_start": 45,
            "pdf_page_end": 51,
            "author": "చందమామ బృందం",
            "genre": "పురాణ కథ",
            "moral": "దురాశ, అహంకారం, మరియు గురువుల మాట వినకపోవడం నాశనానికి దారితీస్తాయి. చిన్న విషయాల కోసం కలహించుకుంటే మూలధనం కూడా నశిస్తుంది.",
            "keywords": [
                "మహాభారతం",
                "కర్ణుడి శపథం",
                "సంజయుడు",
                "ధృతరాష్ట్రుడు",
                "దుర్యోధనుడు",
                "విదురుడు"
            ],
            "characters": [
                "ధృతరాష్ట్రుడు",
                "విదురుడు",
                "దుర్యోధనుడు",
                "సంజయుడు",
                "అర్జునుడు",
                "కర్ణుడు",
                "భీష్ముడు",
                "ద్రోణుడు",
                "ధర్మరాజు",
                "కృష్ణుడు"
            ],
            "locations": [
                "హస్తినాపురం",
                "కురుజాంగలము",
                "గంధమాదన పర్వతము"
            ],
            "content": "సంజయుడు పాండవులతో తన రాయ బారం ముగించుకుని హస్తినాపురానికి తిరిగి వచ్చి, ధృతరాష్ట్రుడి దర్శనం చేసుకుని, “రాజా, ధర్మరాజు అధర్మమంతా నీపైనే ఆరోపించాడు. నువ్వు లోక నిందకు లోనయ్యావు. ధర్మరాజు పంపిన సందే శాన్ని రేపు సభలో అందరూ ఉండగా చెబుతాను,” అని, ధృతరాష్ట్రుడి అనుమతితో ఇంటికి వెళ్ళిపోయాడు.\n\nసంజయుడు వెళ్ళగానే ధృతరాష్ట్రుడు విదురుణ్ణి కార్యాలోచనకు పిలిపించాడు. విదురుడు రాగానే ఆయన, “పాండవులు వద్దనుంచి సంజయుడు వచ్చి వెళ్ళాడు. నాకు నిద్ర రాకుండా వున్నది. మనస్సులో తాపంగా ఉన్నది. నా తాపం పోగొట్టే మాటలు చెప్పు,” అన్నాడు.\n\nధృతరాష్ట్రుడికి నిద్ర రాకపోవటానికి కారణం పాండవులే అని తెలుసుకుని విదురుడు ఆయనను పెట్టవలసిన చివాట్లన్నీ పెట్టి, \"రాజా, నువ్వు భూమి కోసం అబద్ధం ఆడక, వంశక్షయం కలగకుండా చూసుకో. దుర్యోధనుడి కోసం పాండవులను దూరం చేసుకున్నావు. ఇందుకు దుర్యోధనుడు భ్రష్టుడైపోవటం చూస్తావు. పాండవులను చేరదీసి, వాళ్ళు బతకటానికి కొన్ని గ్రామాలైనా ఇయ్యి. నీ కొడుకులను ఆపదలో ఆదుకునేది వాళ్ళే,\" అన్నాడు.\n\nదానికి ధృతరాష్ట్రుడు, “నేను ఎప్పుడూ పాండవులను గురించి మంచిగానే ఆలోచిస్తాను. కాని దుర్యోధనుడు జ్ఞాపకం రాగానే నా బుద్ధి మారిపోతుంది. ఇదంతా దైవయోగం. నేను ఏం చెయ్యగలను?\" అన్నాడు.\n\nమర్నాడు ఉదయం ధృతరాష్ట్రుడి సభ కిటకిటలాడుతున్నది. దుర్యోధనుడికి యుద్ధంలో సహాయం చేయటానికి వచ్చిన రాజులందరూ, సంజయుడు పాండవుల నుంచి తెచ్చిన సందేశం వినటానికి కుతూహలపడి సభకు వచ్చారు.\n\nఆ సభలోకి సంజయుడు ప్రవేశించి, అందరికీ నమస్కారాలు చేసి, \"రాజన్యు లారా, నేను పాండవుల దగ్గరికి వెళ్ళి వచ్చాను. వారు మిమ్మల్నందరినీ అడిగి నట్టు చెప్పమన్నారు. వారంతా క్షేమంగా ఉన్నారు. వారికి నేను ధృతరాష్ట్ర మహా రాజు చెప్పమన్న మాటలు చెప్పాను,\" అన్నాడు.\n\nఅతనితో ధృతరాష్ట్రుడు, \"సంజయా, నువ్వు వెళ్ళి పాండవులకు నా సందేశం తెలిపినందుకు చాలా సంతోషం. మిగిలిన వాళ్ళు ఏమన్నదీ తరవాత వింటాం గాని, ముందు అర్జునుడు ఏమన్నాడో చెప్పు, ఈ రాజులందరూ వింటారు,” అన్నాడు.\n\nసంజయుడు ఇలా చెప్పాడు:\n\n\"అందరూ వింటూండగా అర్జునుడు ఇలా చెప్పమన్నాడు: దుర్యోధనుడు మొదలైన వాళ్ళు చాలా పాపాలు చేశారుగాని వాటికి ప్రాయశ్చిత్తం అనుభవించలేదు. యుద్ధం తలపెడితే పాపఫలం అనుభ విస్తారు. ధర్మరాజు ఎంతో క్రోధాన్ని అణచు కున్నాడు; అది బయటికి వస్తే కౌరవులు భస్మమైపోతారు. భీముడు ఒక్క గద మాత్రమే తీసుకుని కౌరవసేనలను నిర్మూ లించేటప్పుడు దుర్యోధనుడు తప్పక పశ్చా త్తాప పడతాడు. నకుల సహదేవులూ, విరాట ద్రుపదులూ, ఉపపాండవులూ, అభిమ న్యుడూ, నేనూ విజృంభించి పోరాడుతూ ఉంటే దుర్యోధనుడికి పశ్చాత్తాపం తప్ప ఇంకేమీ మిగలదు. నేను పెద్దలందరికీ నమస్కరించి మా రాజ్యం కోసం మాత్రమే యుద్ధం చేస్తాను. పాండవులు ప్రాణాలతో ఉండగా ధృతరాష్ట్రుడి కొడుకులు మా రాజ్యాన్ని సుఖంగా ఎలా అనుభవించ గలరు? ఒకవేస యుద్ధంలో వారు మమ్మల్ని జయించగలిగితే లోకంలో ధర్మం నశించినట్టే. అలా జరగదు. యుద్ధం తప్పనిసరి అయితే ధృతరాష్ట్రుడి వంశం నిర్మూలమవుతుంది. కర్ణుడితో సహా ధృతరాష్ట్రుడి కొడుకులనందరినీ నేనే చంపుతాను. అందుచేత ఏం చేస్తారో తేల్చుకోండి.”\n\nఅప్పుడు భీష్ముడు దుర్యోధనుడితో, “నువ్వు కర్ణుడి మాటలూ, శకుని మాటలూ, దుశ్శాసనుడి మాటలూ విని చెడిపోతున్నావు. కౌరవ పాండవ యుద్ధం నివారించు. లేకపోతే నాశనం తప్పదు,” అన్నాడు.\n\nఈ మాటకు కర్ణుడు ఆగ్రహించి, \"భీష్మా, నన్ను గురించి నువ్వు అన్నమాట మరొకడు అంటే బతికి ఉండేవాడు కాడు. నేను రాజధర్మాన్ని ఏమాత్రమూ తప్పలేదు. దుర్యోధనాదులకు ఎన్నడూ, ఎలాటి ద్రోహమూ చెయ్యలేదు. యుద్ధంలో నేనొ క్కళ్లే పాండవులందరినీ జయించగలను. మొదటి నుంచీ శత్రువులుగా ఉన్న వాళ్ళతో శాంతి ఏమిటి? ధృతరాష్ట్ర మహారాజుకూ, దుర్యోధనుడికీ ఇష్టమైనదంతా నేను చేస్తాను,” అన్నాడు.\n\nఅప్పుడు భీష్ముడు ధృతరాష్ట్రుడితో, “ఈ కర్ణుడు పాండవులను చంపగలనని మాటిమాటికీ పేలుతూ ఉంటాడు. పాండవులు చేసిన ఘనకార్యాలలో ఒక్కటి కూడా ఇతను చెయ్యలేదు. హీనుడూ, దుర్బుద్ధి అయిన ఇతను పాండవులను గురించి అవమానకరంగా మాట్లాడతాడు. గోగ్రహణమప్పుడు తన తమ్ముణ్ణి అర్జు నుడు చంపితే ఏం చేశాడు? ఘోషయాత్ర సమయంలో గంధర్వులు దుర్యోధనుణ్ణి పట్టుకుపోతే ఏం చేశాడు? పాండవులేగదా అతన్ని విడిపించింది. కర్ణుడు మాటల వాడేగాని చేతలవాడు కాడు. ఇతని మాటలు పాటించవద్దు,\" అన్నాడు.\n\nద్రోణుడు మాట్లాడుతూ, \"భీష్ముడిచ్చిన సలహా బాగుంది. అర్జునుడు సంజయుడి ద్వారా పంపిన సందేశంలో అబద్ధం ఏమీ లేదు. పాండవులతో సంధి చేసుకో మని నేను ఎప్పుడూ చెబుతూనే వున్నాను గదా.\" అన్నాడు.\n\nభీష్మద్రోణులు చెప్పిన మాటలకు ధృతరాష్ట్రుడు ఏమీ అనక, ధర్మరాజు ఏమన్నాడని సంజయుణ్ణి అడిగాడు. ధర్మరాజు ఎవరెవరు యుద్ధంలో సహాయపడుతున్నారో సంజయుడు వివరించి చెప్పి, ధర్మరాజు యుద్ధానికి సిద్ధంగా ఉన్నాడని చెప్పాడు.\n\nకాని ధృతరాష్ట్రుడికి భీముణ్ణి తలుచు కుంటేనే వణుకు పుట్టుతుంది. సంజ యుడు చెప్పిన యోధులంతా ఒక ఎత్తూ, భీముడు ఒక ఎత్తూ అని ఆయన నమ్మకం. భీముడి బలం ఎలాటిదో భీష్మ ద్రోణ కృపులకూ, తనకూ మాత్రమే తెలుసు. భీష్మ ద్రోణ కృపులు యుద్ధంలో తప్పనిసరిగా తమ పక్షాన పోరాడతారు గాని, వారికి పాండవుల పట్ల వైరం లేదు. ఇవన్నీ తలచుకుంటే ధృతరాష్ట్రుడికి కౌరవనాశం కళ్ళ ఎదట కనపడ్డట్టయింది. అర్జునుడు ఎన్నడూ యుద్ధంలో ఓడి ఎరగడు. అతన్ని ఎదిరించే వాళ్ళు ఎవరున్నారు? కర్ణుణ్ణి నమ్మటానికి లేదు. ద్రోణుడు వయసు మళ్ళినవాడు; పైపెచ్చు అర్జునుడికి గురువు.\n\n“యుద్ధం వల్ల కౌరవ వంశనాశనం తప్పదు. యుద్ధం చెయ్యకుండా ఉంటేనే అందరికీ క్షేమమని తోస్తున్నది. అందరూ ఒప్పుకుంటే శాంతి కోసం ప్రయత్నించు దాం,\" అన్నాడాయన.\n\nఆ మాటకు సంజయుడు ధృత రాష్ట్రుడితో, \"రాజా, అన్ని చిక్కులకూ మూలకారణం నువ్వే. కురుజాంగల భూములు తప్ప మిగిలినదంతా పాండ వులు నీకు జయించి ఇచ్చిన రాజ్యమే కద. అదంతా నీ సొంతం చేసుకున్నావు. అదంతా నీదేనన్న ధోరణిలో ఉన్నావు. నీ కింద ఉండిన రాజులు అనేకులు పాండ వుల శక్తి గ్రహించి వారి పక్షం అయ్యారు. దుర్యోధనుణ్ణి అదుపులో ఉంచకపోతే చాలా ప్రమాదం ఉన్నది,” అన్నాడు.\n\nఅప్పుడు దుర్యోధనుడు తండ్రితో, “మేము ఓడిపోతామని నీకు భయం దేనికి? మేము తప్పక గెలుస్తాము. నిన్నూ, విదురుణ్ణి తప్ప మిగిలిన మన అందరినీ చంపాలని కృష్ణుడి ఉద్దేశం. పాండవులు నిజంగా యుద్ధంలో గెలవగలిగితే అయిదు ఊళ్ళు ఎందుకు అడుగుతున్నారు? భీముణ్ణి చూసి నీకెందుకు అంత భయం? నా గదతో ఒక్క దెబ్బ కొట్టి భీముణ్ణి చంపగలను. భీష్ముడు ఒక్కడే పాండవ సేనలను నాశనం చెయ్యగలడు. ఆయనతోబాటు ద్రోణుడూ, అశ్వత్థామా కలిసి అర్జునుణ్ణి చంపలేరా? కర్ణుడి వద్ద ఇంద్రుడిచ్చిన శక్తి ఉన్నది. పాండవసేనలో నిజమైన యోధులు పాండవులూ, ధృష్టద్యుమ్నుడూ, సాత్యకీ మాత్రమే. మన పక్షాన అలాటి యోధులు ఎందరో ఉన్నారు,” అన్నాడు.\n\nతరవాత అతను సంజయుణ్ణి, \"పాండవుల యుద్ధతంత్రం ఏమిటి?” అని అడిగాడు. కౌరవసేనలలో ఏయే సేనలనూ, యోధులనూ పాండవపక్ష యోధులు తమ వంతుగా ఏర్పాటు చేసుకున్నదీ సంజయుడు వివరంగా చెప్పాడు.\n\nఆ వివరాలు విని ధృతరాష్ట్రుడు బెంబేలు పడి దుర్యోధనుడితో, “నాయనా, యుద్ధం ఆలోచన కట్టిపెట్టు. నిన్ను అందరూ మెచ్చుకుంటారు. నువ్వు సుఖంగా బతకటానికి సగం రాజ్యం చాలు. పాండవులకు కొంత రాజ్యం ఇయ్యి, అజ్ఞానంచేత నాశనం తెచ్చి పెట్టుకోకు,” అన్నాడు.\n\n“నేను ఎవరి మాటలూ విననవసరం లేదు. పాండవులను జయించటానికి నాకు ఎవరి సహాయమూ అవసరంలేదు. కర్ణుడూ, దుశ్శాసనుడూ ఉంటే చాలు. పాండవులను మేము ముగ్గురమే చంప గలం. వాళ్ళూ మేమూ కూడా బతికి ఉండ టానికి వీల్లేదు. నేను సూది మొనమోపి నంత భూమి కూడా పాండవులకు ఇయ్యను,” అని దుర్యోధనుడు అన్నాడు.\n\nకర్ణుడు దుర్యోధనుణ్ణి సమర్థించి, యుద్ధ భారమంతా తాను ఒక్కడే వహిస్తాననీ, పాండవులను తానే జయిస్తాననీ అన్నాడు.\n\nఅతని మాటలు వింటుంటే భీష్ముడికి అసహ్యం వేసింది.\n\n“కర్ణా, నీ బుద్ధి వికటించి ఇలా మాట్లా డుతున్నావు. అర్జునుడి పరాక్రమమూ, కృష్ణుడి శక్తి తెలిసి కూడా ఎందుకిలా ప్రగల్భాలు పలుకుతున్నావు? ఇది నీచుడి లక్షణం కాదా?\" అన్నాడు.\n\nఈమాట కర్ణుడికి అవమానకర మయింది. అతను భీష్ముడితో, \"కృష్ణుడు నువ్వు చెప్పినంత గొప్పవాడే, కాని నన్ను తూలనాడటం సహించను. నేను అస్త్ర సన్యాసం చేస్తున్నాను. నువ్వు యుద్ధరంగంలో నిలిచి ఉన్నంత కాలమూ అందులోకి అడుగు పెట్టను. నీ అనంతరం నా పరాక్రమాన్ని మిగిలిన వాళ్ళు చూస్తారు,\" అని సభ నుంచి వెళ్ళిపోయాడు.\n\nభీష్ముడు వెటకారంగా నవ్వుతూ దుర్యోధనుడితో, “ఒంటరిగా శత్రువును గెలవగల మహా పరాక్రముడు అస్త్రసన్యాసం చేశాడే, యుద్దభారం ఇప్పుడెవరు వహిస్తారు? వీడు తానొక్కడే శత్రువులను జయిస్తానంటే ఎవరు నమ్ముతారు? కాక పోయినా, జయద్రధుడూ, బాహ్లికుడూ లాటి మహాయోధుల ముందు అలా ప్రగల్భాలు పలకటం తప్పు కాదా? బ్రాహ్మడినని చెప్పి వాడు పరశురాముడి వద్ద అస్త్రాలు సంపాదించి అధర్మానికి పాల్పడ్డాడు,\" అన్నాడు.\n\nభీష్ముడిలా అన్నందుకు దుర్యోధనుడు ఆయనను నిందిస్తూ, \"తాతా, పాండవులు కూడా మాలాటి వాళ్ళే, మాతోపాటు పుట్టిన వాళ్ళే. మాకు కూడా అస్త్రవిద్యలూ, యుద్ధ విద్యలూ తెలుసు. అలాటప్పుడు పాండవులే గెలుస్తారని ఎలా చెప్పావు? నేను యుద్ధంలో మీ ఎవ్వరిమీదా ఆధార పడబోవటంలేదు,\" అన్నాడు.\n\nదుర్యోధనుడి యుద్ధకాంక్ష చూసి విదురుడు అతనికి ఒక కథ చెప్పాడు: ఒక బోయవాడు వలపన్నితే అందులో రెండు పక్షులు తగులుకున్నాయట. అయితే అవి భయపడక, వలతో పాటు జంటగా ఆకాశంలో ఎగిరిపోసాగాయి. వాటిని వెంబడిస్తూ బోయ వాడు నేల మీద పరిగెత్తనారంభించాడు. అది చూసి ఒక ముని, \"వెర్రివాడా, ఆకాశంలో ఎగిరిపోయే పక్షులను నేలమీద వెంబడించి ఏమైనా ప్రయోజనం ఉందా?\" అని అడిగాడు. దానికా బోయవాడు, \"స్వామీ, ఆ పక్షులు రెండూ తమలో తాము పోట్లాడుకోనంత కాలమూ నా ప్రయత్నం వ్యర్థమే. కాని అవి పోట్లాటకు దిగగానే ఆ పక్షులూ, వాటిని కలిపి ఉన్న నా వలా కూడా నాకు దక్కుతాయి,\" అన్నాడు. చివరకు అలాగే జరిగింది. బోయవాడు రెంటినీ పట్టుకుని, తన వల తాను తీసుకున్నాడు.\n\nవిదురుడు దుర్యోధనుడికి ఈ కథ చెప్పి, “నాయనా, జ్ఞాతులు ఆస్తికోసం కలహించటం వల్ల సర్వనాశనం కలుగుతుంది. ఇంకోక సంఘటన చెబుతాను. మేము ఒకసారి కిరాతుల వెంట గంధమాదన పర్వతానికి వెళ్ళాం. అక్కడ భయంకరమైన లోయలో ఒక పెద్ద తేనెపట్టున్నది. ఆ తేనె తాగితే జరామరణాలుండవనీ, గుడ్డి వాళ్ళకు కళ్ళు వస్తాయనీ అక్కడి వాళ్ళు చెప్పారు. మా వెంట వచ్చిన కిరాతులు ఆ తేనె కోసం ఆశపడి, క్రూరసర్పాలు తిరిగే ఆ లోయలోకి దిగి చచ్చిపోయారు. వాళ్ళు తేనె కోసం ఆశపడ్డారేగాని, దాన్ని సాధించటంలో గల ప్రమాదం ఆలోచించ లేదు. రేపు రాజ్యం కోసం పాండవులతో యుద్ధం చెయ్యటం కూడా ఇలాటి అవివేకమే అవుతుంది,” అన్నాడు.",
            "book_page_end": 51
        },
        {
            "title": "చందమామ కబుర్లు",
            "book_page_start": 52,
            "pdf_page_start": 52,
            "pdf_page_end": 52,
            "author": "చందమామ బృందం",
            "genre": "వార్తలు/విశేషాలు",
            "moral": "చదువుకు వయసు అడ్డంకి కాదు. సరైన శిక్షణ, ఆసక్తి ఉంటే పిల్లలు అద్భుతాలు చేయగలరు.",
            "keywords": [
                "అక్షరాస్యత",
                "ఆనా మోలినా ఒసోరియో",
                "వరుణ్",
                "జ్ఞాపకశక్తి",
                "విద్య"
            ],
            "characters": [
                "ఆనా మోలినా ఒసోరియో",
                "డా॥ షక్టర్",
                "వరుణ్",
                "విజయన్",
                "అజిత"
            ],
            "locations": [
                "ప్యూర్టోరికో",
                "భారతదేశం",
                "ఢిల్లీ",
                "కేరళ"
            ],
            "content": "నూరేళ్ళు నిండాక ఫలించిన కోరిక!\n\nప్యూర్టోరికో దేశానికి చెందిన ఆనా మోలినా ఒసోరియో తన 16వ యేట పాఠశాల చదువును పూర్తి చేయలేక పోయింది. ఆమె తల్లితండ్రులకు ఆమె సంపాదన అవసరం కావడంతో సినిమా టిక్కెట్లు అమ్మడానికి వెళ్ళింది. కాని ఆమెలో చదువుకోవాలనే కోరిక తీరలేదు. ఆఖరికి 86 సంవత్సరాల తరవాత గత సంవత్సరం ఆమె స్కూలు నుంచి చదువు పూర్తిచేసి పట్టా పుచ్చుకున్నది. ఇప్పుడామె వయసు 102 సంవత్సరాలు!\n\nమనదేశంలోనే అధిక అక్షరాస్యులు\n\nకేరళ, పశ్చిమ బెంగాల్ వంటి రాష్ట్రాలలో ఎక్కువగా ఉన్నప్పటికీ మన దేశం అక్షరాస్యత పరిశీలిస్తే 50 శాతం లోపే. అయితే, మిగతా దేశాలకన్నా మనదేశంలోనే ఎక్కువ మంది అక్షరాస్యులున్నారు. మనదేశంలోని మొత్తం అక్షరాస్యుల సంఖ్య 590,000,000. అంటే ఇది అమెరికా, యూరప్, రష్యా దేశాలలోని మొత్తం అక్షరాస్యుల సంఖ్యకన్నా ఎక్కువ. ఇటీవల ఢిల్లీలో జరిగిన ఒక సదస్సులో జవహర్లాల్ నెహ్రూ విశ్వవిద్యాలయానికి చెందిన ప్రొఫెసర్ డా॥ షక్టర్ ఈ విశేషాలను తెలియజేశారు. మన దేశం స్వాతంత్ర్యం పొందినప్పుడు 97 శాతం మంది స్త్రీలు నిరక్షరాస్యులే. కాని, ఈనాడు అమెరికా, రష్యాలలో వున్న మొత్తం అక్షరాస్యులకన్నా మన దేశంలో ఎక్కువ మంది అక్షరాస్యులైన స్త్రీలు ఉన్నారు. 1947 నుంచి యేటా మూడు విశ్వవిద్యాలయాల చొప్పున మనదేశంలో కొత్త కొత్త విద్యాసంస్థలు స్థాపించబడుతున్నాయి. ఒక్కొక్క విశ్వవిద్యాలయం నుంచి దాదాపు 3000,000 మంది విద్యార్థులు చదువుతున్నారు. సగటున రోజుకు ఇరవై డాక్టరేట్ల ప్రదానం జరుగుతున్నది!\n\nఅద్భుతమైన జ్ఞాపక శక్తి!\n\nఐదేళ్ళ వరుణ్ అద్భుతమైన జ్ఞాపకశక్తిని ప్రదర్శిస్తు న్నాడు. మనదేశంలోని రాష్ట్రాలు, కేంద్ర పాలిత ప్రాంతాలు ఏవేవి? ఒక్కొక్క దాని వైశాల్యం, జనాభా ఎం తెంత? అని అడిగితే చిటి కలో చెప్ప గలడు. ఒక్కొక్క రాష్ట్రంలోని జిల్లాలు ఎన్ని? అవి ఏవి? క్షణంలో చెప్పగలడు అంతేనా? ప్రపంచం మొత్తం మీద వున్న 165 దేశాల కరెన్సీలు ఏవేవి? సమస్యే లేదు. సులభంగా చెప్పగలడు! అంతే కాదు. ప్రపంచ దేశాల పతాకాలనూ, రాజధానులనూ తడువుకో కుండా చెప్పగలడు. ముఖ్యమైన చారిత్రక ఘట్టాలు జరిగిన తేదీలనూ, వాటి విశేషాలనూ చెప్పగలడు. ప్రపంచ ప్రసిద్ధి గాంచిన అంతర్జాతీయ సంస్థలు, విశ్వ విద్యాలయాలు, వాటి చిహ్నాలు అన్నీ తృటికాలంలో చెప్ప గలుగుతున్నాడీ ఒకటవ తరగతి విద్యార్థి. కేరళ రాష్ట్రానికి చెందిన విజయన్ అనే ఒక ఉపాధ్యాయుడి కుమారుడీ వరుణ్. తల్లి పేరు అజిత. రెండేళ్ళ ప్రాయంలోనే బిడ్డ అరుదైన జ్ఞాపకశక్తిని గ్రహించి, తల్లిదండ్రులు తగిన శిక్షణనిచ్చారు. క్విజ్ పుస్తకాలు చదవడ మంటే అప్పుడే ఎక్కువ ఆసక్తి కనబరుస్తాడీ ఐదేళ్ళ కుర్రాడు!",
            "book_page_end": 52
        }
    ],
    "statistics": {
        "total_stories": 13,
        "author_counts": {
            "మిధునకుల": 1,
            "చందమామ బృందం": 7,
            "మాచిరాజు కామేశ్వరరావు": 1,
            "బి. రఘురామరాజు": 1,
            "కోలపల్లి ఈశ్వర్": 1,
            "జయంతి మహాలింగం": 1,
            "మీరా ఉగ్రా": 1
        },
        "genre_counts": {
            "ఆధ్యాత్మికం": 1,
            "చారిత్రక వ్యాసం": 1,
            "జీవిత చరిత్ర": 1,
            "అద్భుత కథ": 1,
            "నీతి కథ/లౌక్యం": 1,
            "చారిత్రక కథ / జీవిత చరిత్ర": 1,
            "బేతాళ కథ": 1,
            "నీతి కథ": 1,
            "ప్రయాణం/చరిత్ర/వ్యాసం": 1,
            "ఉపదేశ కథ/కుటుంబ కథ": 1,
            "చారిత్రక కథ": 1,
            "పురాణ కథ": 1,
            "వార్తలు/విశేషాలు": 1
        }
    }
}