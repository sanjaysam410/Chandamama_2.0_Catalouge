{
    "book_id": "చందమామ_1957_08",
    "stories": [
        {
            "title": "అట్టమీది బొమ",
            "book_page_start": 20,
            "pdf_page_start": 20,
            "pdf_page_end": 20,
            "author": "చందమామ బృందం",
            "genre": "సంగ్రహం",
            "moral": "కష్టకాలంలో సహనంతో, ధైర్యంతో ఉండాలి. అన్యాయానికి ప్రతీకారం తీర్చుకునేందుకు సరైన సమయం కోసం వేచి ఉండాలి.",
            "keywords": [
                "మహాభారతం",
                "విరాటపర్వం",
                "కీచకుడు",
                "ద్రౌపది",
                "భీముడు"
            ],
            "characters": [
                "ద్రౌపది",
                "సుదేష్ణ",
                "కీచకుడు",
                "భీముడు"
            ],
            "locations": [
                "విరాటరాజు కొలువు",
                "అంతఃపురం",
                "నర్తనశాల"
            ],
            "content": "విరాటరాజు నిండుకొలువులో కీచకుడిచేత పరాభవం పొందిన ద్రౌపది అంతఃపురానికి తిరిగిరాగానే సుదేష్ణ ఆమెను చూసి, \" ఎందు కలా ఉన్నావు? నిన్ను ఎవరు బాధించారు?” అని అడిగింది. ద్రౌపది ఆమెతో జరిగినదంతా చెప్పింది. \" నా తమ్ముడు ఇంతపని చేస్తాడా ? వాణ్ణి చంపిస్తాను!” అన్నది సుదేష్ణ,\n\"నన్ను పరాభవించినందుకు అతనిమీద ఎవరికి రోషం వస్తుందో వారే అతన్ని చంపేస్తారు!” అన్నది ద్రౌపది.\nఅప్పటికే ఆమె కీచకుణ్ణి భీముడిచేత చంపించాలని నిశ్చయించుకుని ఉన్నది. ఆ రాత్రి అందరూ గాఢనిద్రలో మునిగి ఉన్న సమయంలో ఆమె భీముడు పడుకునే చోటికి వెళ్లి, అతన్ని లేపింది.\n\" నీ భార్యను ఒక దురాత్ముడు నీ యెదటనే పరాభవించటం కళ్లారా చూసికూడా ఎలా నీకు నిద్రపట్టింది?” అంటూ ద్రౌపది తన కష్టాలన్నీ భీముడికి చెప్పుకుని ఏడ్చింది.\n\" ఇంక కొద్దికాలం ఓపికపట్టు! మన అజ్ఞాతవాసదీక్ష పూర్తి అయి పోతుంది; మనకు మళ్లీ మంచిరోజులు వస్తాయి!” అన్నాడు భీముడు.\n\"అంతదాకా నేను జీవించి ఉంటేగద? మదాంధుడైన కీచకుడు నన్ను వదలడు. మీరు అయిదుగురూ ఉండికూడా నన్ను ఆ దుర్మార్గుడి భారినుండి కాపాడ లేరు. ఇక నేను జీవించటం సాధ్యంకాదు. తెల్లవారేలోగా కీచకుడు చావనిపక్షంలో నేను ప్రాణత్యాగం చేసుకోకతప్పదు. రేపు మళ్లీ వాడి మొహం ఎలా చూడను?\" అంటూ ద్రౌపది కన్నీరు కార్చింది.\nఈ మాటలతో భీముడికి రోషం వచ్చింది. \" ఆ కీచకుణ్ణి నేను తప్పక చంపుతాను; నువు విచారించకు. అయితే ఈ పని రహస్యంగా జరగాలి. తెల్లవారగానే కీచకుడు నీవద్దకు వచ్చినప్పుడు వాడిపైన నీకు ఇష్టం కలిగి నట్టుగా నటించి, రేపురాత్రికి నర్తనశాలకు రమ్మని చెప్పు. ఆడవాళ్లు పగలల్లా అక్కడ నృత్యం నేర్చుకుంటారు, కాని రాత్రివేళ అక్కడ ఎవరూ ఉండరు. వాడితో నేను యుద్ధంచేస్తుంటే ఎవరూ అడ్డరు. అక్కడినుంచే నేను వాణ్ణి యమపురానికి పంపేస్తాను !” అని భీముడు ద్రౌపదితో ప్రమాణంచేశాడు.",
            "book_page_end": 20
        },
        {
            "title": "మానవజన్మ",
            "book_page_start": 4,
            "pdf_page_start": 22,
            "pdf_page_end": 26,
            "author": "చందమామ బృందం",
            "genre": "జాతక కథ",
            "moral": "మానవజన్మ అత్యుత్తమమైనది. మోక్ష సాధన కోసం, ఉత్తమ ధర్మాన్ని పాటించడం కోసం దానిని సద్వినియోగం చేయాలి. వైభవం కన్నా సన్మార్గం ముఖ్యం.",
            "keywords": [
                "నాగరాజు",
                "బోధిసత్వుడు",
                "మానవ జన్మ",
                "పాము",
                "ధర్మం"
            ],
            "characters": [
                "బోధిసత్వుడు",
                "మగధరాజు",
                "చంపేయ్యుడు (నాగరాజు)",
                "సుమన (నాగకన్య)",
                "బ్రాహ్మణ యువకుడు",
                "కాశీరాజు"
            ],
            "locations": [
                "కాశీరాజ్యం",
                "మగధరాజ్యం",
                "చంపానది",
                "నాగలోకం",
                "చీమలపుట్ట",
                "కాశీనగరం"
            ],
            "content": "బ్రహ్మదత్తుడు కాశీరాజ్యాన్ని పరిపాలించే కాలంలో బోధిసత్వుడు మగధరాజ్యంలో ఒక పేదవాడుగా జన్మించి మగధరాజు పరివారంలో ఒకడుగా ఉంటూ ఉండేవాడు.\nమగధదేశానికీ, అంగదేశానికి మధ్యగా చంపానది ప్రవహిస్తూ ఉండేది. ఆ నది అడుగున నాగరాజ్యం ఉండేది. చంపేయ్యుడు ఆ రాజ్యానికి రాజు.\nమగధరాజ్యానికీ అంగరాజ్యానికీ మధ్య ఎల్లప్పుడూ యుద్ధాలు సాగుతూండేవి. అలా జరిగిన ఒక యుద్ధంలో మగధరాజు ఓడి పోయాడు. ఆయన తన గుర్రం మీద ఎక్కి పారిపోతూ చంపానదివద్దకు వచ్చి, తన శత్రువు చేతికి చిక్కి చావటంకంటె ఆత్మ హత్య చేసుకోవటం మంచిదనే ఉద్దేశంతో, తన గుర్రంతోసహా నదిలోకి ఉరికాడు. మ గ ధ రాజుతో సహా గుర్రం నాగరాజు కొలువుకూటంలో వాలింది.\nనాగరాజు తన సింహాసనం నుంచి లేచి వచ్చి మగధరాజుకు ఆదరపూర్వకంగా స్వాగతమిచ్చి ఆయన కథ యావత్తూ తెలుసుకున్నాడు.\n\" జరిగినదానికి మీరు విచారించకండి. ఈ యుద్ధంలో మీకు విజయం లభించటానికి నేను తోడ్పడగలను,\" అని నాగరాజు తన అతిథికి మాట ఇచ్చాడు.\nఆప్రకారమే నాగరాజు మగధరాజుకు యుద్ధంలో సహాయపడ్డాడు. అంగరాజు మగధరాజుచేతిలో చనిపోయాడు. మగధ రాజు రెండు దేశాలకూ రాజై వైభవంగా పరిపాలించసాగాడు.\nఅది మొదలు మగధరాజుకూ నాగ రాజుకూ బద్ధమైత్రి ఏర్పడింది. మగధ రాజు ఏటా ఒక రోజున సపరివారంగా చంపానదీతీరానికి వెళ్ళేవాడు. ఆ రోజున నాగరాజు నదినుంచి అత్యంత వైభవంతో వెలువడి మగధరాజు తెచ్చిన బహుమా నాలు అందుకునే వాడు.\nమగధ రాజు పరివారంలో ఒక భృత్యుడుగా ఉంటున్న బోధిసత్వుడు ఏటా నాగరాజు వైభవాన్ని కళ్ళారా చూస్తూ వచ్చాడు. ఆయన చనిపోయే క్షణాన ఈ నాగరాజు వైభవమే ఆయన మనసులో మెదిలింది. ఆ కారణంచేత ఆయన నాగ రాజుగా జన్మించాడు.\nకాని కిందటి జన్మలో పుణ్యాత్ముడై ఉండిన కారణంచేత ఆయన కిప్పుడు తన పాముశరీరం చూసుకోగానే ఎంతో రోత పుట్టింది; నాగరాజు ఐశ్వర్యాన్ని కాంక్షించి నందుకు ఆయనకు పశ్చాత్తాపం కూడా కలి గింది. ఆయన ఆత్మహత్య చేసుకొని ఈ జన్మ చాలింతామనుకుంటున్న సమ యంలో సుమన అనే నాగకన్య ఆయన ఉన్నచోటికి తన చెలికత్తెలను వెంటబెట్టు కుని వచ్చి, ఆయనకు ప్రణామం చేసింది. సుమనను చూడగానే నాగరాజు ఆత్మ హత్యా ప్రయత్నం మానేసి, ఆమెను తన భార్యను చేసుకుని నాగలోకాన్ని పరిపా లించ సాగాడు.\nకాని కొంతకాలానికి ఆయనకు ఉప వాసాలూ, నిష్ఠలూ జరిపి, పుణ్యం సంపా దించుకోవాలనే కోరిక కలిగింది. ఇందుకు గాను ఆయన తన లోకాన్ని విడిచి మానవ లోకంలోకి వెళ్ల నిశ్చయించాడు. ఉపవాస దినాలు వచ్చినప్పుడాయన తన భవనం వెలువడి, ఒక రహదారి పక్కన ఉండే చీమలపుట్టమీద చుట్టచుట్టుకు పడుకుని, \"నన్ను ఏ గద్ద అయినా తన్నుకుపోనీ! ఏ పాములవాడైనా పట్టుకుపోనీ!” అను కునే వాడు.\nతోనూ పూజించసాగారు. ఆ సమీపాన ఉండే గ్రామానికి చెందినవారు కొందరు ఆ నాగరా జుండే పుట్టవద్ద ఒక ఆలయం కట్టారు. ప్రతిరోజూ అక్కడికి రకరకాల ప్రజలు వచ్చి పిల్లలు కావాలనీ, తమ కోరికలు తీరాలనీ మొక్కుకోసాగారు.\nనాగరాజు ఉపవాస దినాలన్నీ పుట్ట మీద గడిపి ప్రతి మాసమూ కృష్ణ పాడ్యమి నాడు యింటికి తిరిగిపోతూ ఉండేవాడు.\nఒకనాడు సుమన ఆయనకు, \"స్వామి, మీరు తరుచు మానవలోకంలోకి వెళు తున్నారు. ఆ లోకం అపాయకరమైనది, భయంకరమైనది. మీకేదైనా ప్రమాదం జరిగే పక్షాన నాకా సంగతి తెలిసేదెలా?” అని అన్నది.\nనాగరాజు సుమనను ఒక కొలనువద్దకు తీసుకుపోయి, \" ఈ నీరు చూడు. నాకే దైనా దెబ్బ తగిలితే ఈ నీరు మురికి అవు తుంది. నన్నేదైనా గరుడపక్షి తన్నుకుపోతే ఈ నీరు ఇగిరి పోతుంది. అలాకాక, ఏ మంత్రగాడైనా నన్ను పట్టుకున్న పక్షంలో ఈ నీరు రక్తవర్ణంగా మారుతుంది” అని ఆమెతో చెప్పాడు.\nకాశీనగరవాసి అయిన ఒక బ్రాహ్మణ యువకుడు తక్షశిలకు వెళ్లి అక్కడ వశీ కరణవిద్య నేర్చుకుని తన దేశానికి తిరిగి పోతూ నాగరాజు పడుకునే చోటికి రహదారి వెంబడి వచ్చాడు. పుట్టపైన చుట్టుకుని పడుకుని ఉన్న నాగరాజు అతని కంట పడ్డాడు. వెంటనే ఆ యువకుడు పామును మంత్రంతో బంధించి పట్టుకుని, ఒక బుట్టలో పెట్టి, ఒక గ్రామానికి తీసుకుపోయి అక్కడ ఆ పామును ఆడించాడు. చూడ వచ్చిన గ్రామస్తులు పాములాటకు సంతో షించి బ్రాహ్మణ యవకుడికి డబ్బూ, ఇతర బహుమానాలు ఇచ్చారు.\n\" ఈ కుగ్రామంలోనే ఇంత డబ్బు వస్తే ఇంక పట్టణాలలో పామునాడిస్తే ఇంకా ఎంత వస్తుందో!\" అని బ్రాహ్మణ యువ కుడికి ఆశ కలిగింది.\nఅతను పామును వెంట తీసుకుని కాశీనగరానికి బయలుదేరి, బండిమీద ప్రయాణం చేస్తూ ఒక మాసానికల్లా కాశీ నగరాన్ని చేరుకున్నాడు.\nఈ నెల రోజులపాటూ నాగరాజు కటిక ఉపవాసాలు చేశాడేగాని, బ్రాహ్మణ యువ కుడిచ్చిన కప్పలను తాకనేలేదు. \" నేను ఆహారం తిన్నంత కాలమూ నా కీ బుట్టలో యీ యువకుడివల్ల ఖైదు తప్పదు\" అని ఆయన తెలుసుకున్నాడు.\nబ్రాహ్మణ యువకుడు నాగరాజుచేత కాశీనగర సమీపాన గల అనేక గ్రామా లలో ఆడించి అక్కడి ప్రజలనుంచి అంతు లేని డబ్బు సంపాదించాడు.\nఈ పాములాట వినోదంగురించి త్వర లోనే కాశీరాజుకు తెలియవచ్చింది. ఆయన బ్రాహ్మణయువకుణ్ణి పిలిపించి తన వినోదం కొరకు పాములాట ఏర్పాటు చేయించాడు.\nఈ లోపల నాగలోకంలో సుమన, నెల రోజులుగా తన భర్త ఇంటికి రాకపోవటం గమనించి ఏదో జరిగివుంటుందని భయ పడి, నిజం తెలుసుకునేటందుకు కొలను వద్దకు వెళ్లింది. కొలనులో నీరు ఎర్రగా, ర క్తంరంగులో ఉన్నది. ఎవడో పాముల వాడు తన భర్తను పట్టుకున్నట్టు సుమన తెలుసుకున్నది. ఆమె తన భర్తను వెతు క్కుంటూ బయలుదేరి, దారిలో వాకబు చేస్తూ, త్వరలోనే కాశీనగరం చేరుకున్నది.\nఆమె అక్కడికి చేరేసరికి పాములాట జరుగుతున్నది. రాజుగారూ, అనేకమంది ప్రజలూ చేరి వినోదం చూస్తున్నారు. తన భార్యను చూడగానే నాగరాజు సిగ్గుపడి, ఆట మాని, బుట్టలోకి వెళ్లిపోయాడు.\nసుమన మానవ స్త్రీరూపం ధరించి రాజును సమీపించి, \"మహారాజా, నాకు పతిభిక్ష పెట్టండి!” అని వేడుకున్నది.\nఇంతలోనే పాముకూడా బుట్టలోనుంచి బయటికి పాకివచ్చి, అందరూ చూస్తుండ గానే, ఒక ఆకర్షణీయమైన యువకుడి ఆకారం ధరించింది.\nకాశీరాజు ఆ నాగ దంపతులను చూసి ముచ్చటపడి, వారిని వారంరోజులపాటు తన అతిథులుగా ఉంచుకుని, తరవాత వారివెంట తానుకూడా సపరివారంగా ప్రయాణమై నాగలోకానికి వెళ్లాడు.\nనాగలోకంలోని ఐశ్వర్యమూ, అందమూ వైభవమూ చూసి కాశీరాజుకు చెప్పతరం కాని ఆశ్చర్యం కలిగింది.\n\" ఇంత వైభవంలో ఓలలాడుతూ మీరు పాము రూపంలో చీమల పుట్టపై చుట్ట చుట్టుకుని పడుకోవటానికి కారణమేమిటి?” అని కాశీరాజు నాగరాజును అడిగాడు.\n\"రాజా, ఇక్కడ ఎంత వైభవం ఉన్నప్పటికీ జన్మరాహిత్యం పొందే సౌకర్యం మీ మానవలోకంలో మాత్రమే ఉన్నది!\" అని నాగరాజు ఆయనకు సమాధానం చెప్పాడు.\nకాశీరాజు ఈ మాట విని పరమానందం చెందాడు. ఆయన తన రాజ్యానికి తిరిగి వెళ్ళేటప్పుడు నాగరాజు ఆయనకు అంతు లేని బహుమానాలిచ్చి పంపాడు.",
            "book_page_end": 8
        },
        {
            "title": "ముగ్గురు మాంత్రికులు",
            "book_page_start": 9,
            "pdf_page_start": 27,
            "pdf_page_end": 34,
            "author": "చందమామ బృందం",
            "genre": "సీరియల్",
            "moral": "శత్రువుపై విజయం సాధించడానికి శక్తి కంటే యుక్తి, ధైర్యం అవసరం.",
            "keywords": [
                "మాంత్రికులు",
                "సాహసం",
                "శక్తులు",
                "భల్లూకకేతుడు",
                "పిశాచాలు",
                " నాయకత్వం"
            ],
            "characters": [
                "పింగళుడు",
                "పద్మపాదుడు",
                "మహామాయుడు",
                "భల్లూకకేతుడు",
                "పిశాచగార్దభం"
            ],
            "locations": [
                "పాడుదేవళం",
                "నదీగర్భం",
                "భల్లూకపర్వత ప్రాంతాలు"
            ],
            "content": "[పింగళుడు మరోసారి పాడుదేవళంలో ప్రవేశించి, అక్కడ వున్న దుష్టశక్తులను జయించి, మహామాయుడి సమాధిని చేరాడు. తరవాత, మహామాయుడి వేలినున్న ఉంగరాన్నీ, వజ్రాలుతాపిన పిడిగల కత్తినీ, భూగోళాన్ని తీసుకుని సురక్షితంగా బయటికి వచ్చాడు. అంతలో నదీగర్భంనుంచి పెద్ద ధ్వనితో నీటిధార ఒకటి లేచింది. తరవాత—]\nఅంత గొప్ప మాంత్రికుడైన పద్మపాదుడు, నదీగర్భంనుంచి పైకి లేచిన నీటిధారను చూచి, అదిరిపడి వెనకడుగు వేయటం, పింగళుడికి చాలా ఆశ్చర్యం కలిగించింది. ఆతడు పద్మపాదుడి పక్కనే నిలబడి నిర్భీ తిగా ఆ నీటిధారకేసి చూస్తూ, \"పద్మపాదా! కావాలంటే ప్రపంచంమొత్తాన్నే దాసోహం అనిపించుకోగల శక్తులు మనదగ్గిర వున్నవి గదా? అటువంటప్పుడు, ఆ నీటిధారను చూచి మనం భయపడవలసిందేమి వున్నది?” అన్నాడు.\nపింగళుడి ప్రశ్న వింటూనే పద్మపాదుడు కొంత కుదుటపడ్డాడు. అతడు పింగళుడి కేసి తిరిగి, ఆప్యాయంగా అతడి భుజం తడుతూ, \" పింగళా, నీవంటి యువవీరుడు నా పక్కన వుండగా, నేను దేనికీ భయ పడను. ఏ మంత్ర తంత్రాలూ తెలియని నువ్వు కనబరచిన తెగువతనం, నిర్భ యత్వం ఆమోఘం. నేను, ఆ నదీగర్భం నుంచి లేచిన నీటిబుగ్గను చూచి భయ పడటం లేదు. కాని....\" అంటూ పద్మ పాదుడు, మరోసారి నదీగర్భంకేసి చూశాడు.\n\"సంశయిస్తారెందుకు? సంగతేమిటో చెచ్పండి !\" అన్నాడు పింగళుడు.\nపద్మపాదుడు ఓ చిరునవ్వు నవ్వి, \"మనం మహామాయుడినుంచి అన్ని అద్భుత శక్తుల్ని సంగ్రహించాం. ఆ కారణంవల్ల ఈ భల్లూకపర్వత ప్రాంతాల్లో ఇంతకు ముందు విచ్చలవిడిగా విహరిస్తున్న దుష్ట శక్తులన్నీ శక్తిహీనం కావలిసింది. కాని, అలా జరగకపోగా, మరింతగా ఆ శక్తులు విజృంభిస్తున్నవి. దీనికి కారణం ఇప్పటి గ్గాని అవగాహన కాలేదు,” అన్నాడు.\nపింగళుడు తనకేమీ తెలియలేదన్నట్టుగా తల పంకించాడు. పద్మపాదుడు తిరిగి ఏమో చెప్పబోయేంతలో, పొంగులువారు తున్న నదీజలంమీద అనేక భీకరాకా రాలు వివిధాయుధాలు ధరించి వికృతంగా అరుస్తూ పోరాటం ప్రారంభించాయి.\nఆ దృశ్యం చూస్తూనే పింగళుడు నిలు వెల్లా నీరయిపోతూ, “పద్మపాదా! ఇప్పుడేం దారి? నా జీవితంలో ఆఖరుకు కలలో కూడా ఇన్ని వికృతాకారాల్ని చూడలేదు. వీటిమీద, మనం సంపాయించిన మహా శక్తి సంపన్నమైన ఆయుధాలను ప్రయో గించవలసిందేనా?” అన్నాడు.\nపద్మపాదుడు ఓ క్షణ కాలం తలవంచుకు ఊరుకుని, \"ఉహూఁ\" అంటూ తలాడించి పింగళుడికేసి చూస్తూ, \"ఇంతవరకూ వీటిని అదుపాజ్ఞల్లో ఉంచిన మహామాయుడి సమా ధిని మనం చేరగలిగాం. అతడి శక్తులు కూడా మనవశం అయాయి. కనుక, ఇప్పుడు ఈ దుష్టపిశాచగణానికి నాయకుడు లేడు. అవన్నీ నాయకత్వంకోసం పోరాడు తున్నవి. మనం ఒక పనిచేస్తే బావుంటుంది. భల్లూకకేతుడి సంగతి నువ్వు మరిచి పోలేదుగదా?” అన్నాడు.\n\"భల్లూకకేతుడా! అతణ్ణి ఎలా మరవ గలను. అతడు ఒకప్పుడు ఈ పర్వత ప్రాంతా లకు అధిపతిననికూడా చెప్పాడు. మనం, తిరుగుప్రయాణంలో అతడికి లోహగృంఖ లాలనుంచి విముక్తి కలిగిస్తామని మాట కూడా ఇచ్చాం!\" అన్నాడు పింగళుడు.\n\"అదీ సంగతి! మనం అతడికి ఇచ్చిన మాట నిలుపుకునేందుక్కూడా ఇదే మంచి అదను. ఈ భల్లూకపర్వత ప్రాంతాలకు అధిపతి అంటూ ఎవడూ లేకపోతే, ఈ చిన్నా పెద్ద భూతాలు, తమలో తాము తగవులాడి, ఈ పరగణా అంతా అల్లకల్లోలం చేయగలవు. కనుక, మనం తిరిగీ ఆ భల్లూక కేతుడికి వీటిమీద ఆధిపత్యం ఇద్దాం,” అన్నాడు.\n\"చాలా మంచి యోచన. అలాగే చేయండి,” అన్నాడు పింగళుడు.\n\"అయితే, నువ్వు వెంటనే బయలుదేరు. ఆ అడవిలో ఉన్న కొలనుప్రాంతం నీకు తెలిసిందేగదా? అతణ్ణి బంధవిముక్తుణ్ణి చేసి ఇక్కడకు తీసుకురా!\" అన్నాడు పద్మపాదుడు.\nపింగళుడు సరేనన్నాడు. పద్మపాదుడు తన మొలనున్న మహామాయుడి వజ్రాలు తాపిన పిడిగల కత్తిని పింగళుడికి ఇస్తూ, \"నీకు వాహనంగా ఆ పిశాచగార్దభం ఉంటుంది. ఈ కత్తి సాయంతో నువ్వు భల్లూక కేతుడిని సమీపించకుండానే అత డిని బంధించివున్న యినప సంకెళ్లను వూడ కొట్టవచ్చు! ఇదిగో నీ వాహనం!\" అంటూ గదను గాలిలో తిప్పాడు. వెంటనే భూమి విచ్చుకుని, అందులోనుంచి ఓండ్రిస్తూ పిశాచగార్దభం బయటికి గెంతింది.\nపింగళుడు, మ హా మాయుడి కత్తిని చేబూని పిశాచగార్దభంమీద కూర్చున్నాడు. గార్దభం గాలిలోకి లేచింది. కొండలూ, నదులూ, అడవులూ, దాటి కొద్దిసేపట్లోనే పింగళుడు, భల్లూకకేతుడు బంధింపబడి వున్న కొలనుప్రాంతం చేరాడు.\nకత్తి చేతబట్టి, గాడిదమీద ఎక్కి గాలిలో ఎగురుతున్న పింగళుణ్ణి చూస్తూనే భల్లూక కేతుడు పెద్దగా మూలిగి, \"అయ్యో, ప్రభో, దేవా, గార్దభేంద్రా! నన్ను రక్షించండి. ఈ యినపగొలుసులు బద్దలుకొట్టి పుణ్యం కట్టుకోండి!\" అంటూ అరవసాగాడు.\nపింగళుడు పొట్ట చెక్కలయ్యేలా నవ్వుతూ, కొలను ఒడ్డునే గార్దభం మీంచి దిగి, \"భల్లూకా ! నేను ఏదో దేవుణ్ణనుకుని నాకు గార్దభేంద్ర బిరుదు యిస్తున్నట్టుంది. నేను మనిషిని. లోగడ నన్ను ఒకమారు చూచావు. నాపేరు పింగళుడు!\" అన్నాడు.\n\"మీరు పింగళులా... అయ్యా, ఇప్పుడు గుర్తుకొచ్చింది. మ హామాయుడి సమాధి మీదికే వాడి వెడలిన ఆ ఘన మంత్రవాది పద్మపాదుడు మీ గురువుగదా?” అన్నాడు భల్లూకకేతుడు.\n\"అవును, నీ జ్ఞాపకశక్తి మెచ్చదగిందే!” అన్నాడు పింగళుడు.\n\"అయ్యా, ప్రభూ! ఆ మంత్రవేత్త సుఖంగా వున్నారా? మహామాయుడి సమాధిలో ప్రవేశించటం సాధ్యమైందా?” అని అడిగాడు భల్లూకకేతుడు ఆదుర్దాగా.\n\"ఆ సమాధిలో ప్రవేశించింది నేను. యిదిగో ఆ మహామాయుడి మంత్రశక్తి గల ఖడ్గం!” అంటూ పింగళుడు తన చేతనున్న కత్తిని ఝళిపించి, దాని కొనను భల్లూక కేతుడికేసి సూటిగా గురిపెట్టాడు.\nమరుక్షణంలోనే కళ్లను మిరుమిట్లు కొలిపే కాంతిరేఖలు, మెరుపు వేగంతో కత్తి నుంచి బయలుదేరి, భల్లూకకేతుడిని బంధించివున్న ఇనపగొలుసును తాకినై తక్షణం ఆ ఇనపగొలుసు పరితాడులా ఒక్క సారి భగ్గుమని మండి బూడిద అయి, నుసిగా మారి రాలిపోయింది.\nభల్లూకకేతుడు తన మహాకాయాన్ని ఒక్కసారి విదిలించుకుని, లేచి నిలబడ్డాడు. అతడు కృతజ్ఞత వుట్టిపడే నేత్రాలతో, పింగ ళుణ్ణి సమీపించి, అతడికి సాష్టాంగపడుతూ, \"ప్రభూ! మీరు నన్ను బంధవిముక్తుణ్ణి చేసి, ఎంతో కాలంగా నే పడుతున్న యాతననుంచి నన్ను కాపాదారు. మీ దయవల్ల నేను నరకబాధనుంచి బయట పడ్డాను. ఈ ఘడియనుంచి నేను మీకు దాసుణ్ణి! ఏమి సెలవు!” అన్నాడు.\n\"మనం యిప్పుడే బయలుదేరి పద్మ పాదుణ్ణి చేరాలి. మహామాయుడు తన శ క్తిని కోల్పోయిన తరవాత, భల్లూక పర్వత లోయలో గల చిన్నా పెద్ద పిశాచాలు నాయ కత్వంకోసం గుద్దులాడుకుంటున్నై. ని వంటి బలవంతుణ్ణి, శక్తిమంతుణ్ణి తిరిగీ ఆ కుద్రజీవాలకు నాయకుడుగా చేయాలని పద్మపాదుడి అభిప్రాయం. అలా కానప్పుడు ఆ పిశాచాలు ఊళ్లనూ, రాజ్యాలనూ పంచు కుని, ఈ ప్రాంతాలను నానా కశ్మలం చేయ వచ్చు,” అన్నాడు.\nపింగళుడి మాటలు వింటూనే భల్లూక కేతుడు వెలవెలపోయాడు. అతడు రెండు చేతులూ జోడించి, పింగళుడికి నమస్క రిస్తూ, \"ప్రభూ ! ఇక నాకు ఈ భూతగణం మీద నాయకత్వం వద్దు. ఆ పదవి అను భవించటం ఎంత బాధాకరమో నాకు తెలిసి వచ్చింది. ఏ మంత్రవేత్తో, లేక ధైర్యసాహ సాలు గల యువకుడో మామీదకు దాడి రావటం, మేము యిన్ని శక్తులూ, కుయు క్తులూ ఎరిగివుండికూడా — వాళ్ల ధాటికి తట్టుకోలేక ఎక్కడికో పారిపోవటం- అదీ మా జీవితం ! నేను, ఈ నాటినుంచి మానవు । లను సేవించి బతకదలిచాను! మానవుల్లో మీరు అతి సాహసోపేతులని నాకు తెలిసి వచ్చింది. నన్ను మీ దాసుడుగా స్వీక రించండి. కావాలంటే, మీ దగ్గరవున్న ఇతర దాసులమీదా, బానిసలమీదా నాకు నాయకత్వం ఇవ్వండి!” అన్నాడు.\n\"భేష్, నీ భక్తికీ, వినయానికి మెచ్చాను. కాని, నిన్ను ఎలా ఉపయో గించుకోవాలన్నది, నేను తేల్చగల సమస్య కాదు పద్మపాదుడితో ముందుగా మాట్లాడి, ఆయన వుద్దేశం ఏమిటో కనుక్కోవలసి వుంది. ఇక బయలుదేరు!” అన్నాడు పింగళుడు వెనుదిరుగుతూ.\nపింగళుడు ఇలా చెప్పి. తన పిశాచగార్ద భాన్ని ఎక్కి కూర్చోబోయేంతలో భల్లూక కేతుడు, విశాచగార్దభం నడుము పట్టుకుని, \"ప్రభూ! మీవంటి గొప్పవారూ, గౌరవ నీయులూ ఇలాంటి క్షుద్రపిశాచాలను వాహ నంగా వాడుకోవటం తగదు. నా భుజాల మీద ఎక్కండి. క్షణంలో మిమ్మల్ని, మీ గురువు దగ్గిరకు చేర్చుతాను\" అంటూ పిశాచగార్దభాన్ని ఒంటి చేత్తోనే ఎత్తి గిరగిరా గాలిలో తిప్పి, చెట్లమీదుగా దాన్ని ఆకాశం లోకి విసిరివేశాడు.\nగార్దభం దిక్కులు పిక్కటిల్లేలా ఓండ్రిస్తూ, ఎగరటం చూచి, భల్లూక కేతుడు బిగ్గరగా నవ్వి, \"ప్రభూ! ఇక రండి ! నా భుజాలమీద కూర్చోండి!\" అంటూ పింగళుడి ముందు మోకరిల్లాడు.\nపింగళుడు సంశయించకుండా, ఎలు గ్గొడ్డు రూపంలో వున్న భల్లూకకేతుడి భుజాలమీదికి ఎక్కి కూర్చున్నాడు. భల్లూక కేతుడు వెంటనే గాలిలోకి ఎగిరి, కళ్ళు మూసి తెరిచేంతలో పింగళుణ్ణి పద్మపాదుడు వున్న చోటుకు తెచ్చి దించాడు.\nపద్మపాదుడు భల్లూకకేతుణ్ణి చూస్తూనే మందహాసంచేసి, \"కులాసాయేగదా? అటు చూడు!\" అంటూ నదిలో పొంగులువారు తున్న నీటిమీదా, పక్కలనే వున్న కొండ రాళ్ళ మధ్యా పోరాడుతున్న అసంఖ్యాక రక్కసులను చూపి, \"వీళ్ళంతా రాజరికం కోసం ఒకళ్ళ గొంతులు ఒకరు కోసుకుం టున్నారు. నీవు వాళ్ల తగువు మాన్పి, తిరిగీ వాళ్ళకు నాయకుడుగా, రాజుగా వుండాలని నేను కోరుతున్నాను,” అన్నాడు.\nపద్మపాదుడి మాటలు వింటూనే, భల్లూకకేతుడు దిగాలుపడిపోయి, పింగ ళుడికేసి దీనాతిదీనంగా చూశాడు. పింగ ళుడు, పద్మపాదుడితో, భల్లూకకేతుడి కోర్కె వివరించి, \"నేను ఇతణ్ణి నా సేవకుడుగా తీసుకుంటాను,” అన్నాడు.\n\" అందుకు నా అభ్యంతరం ఏమిలేదు. కాని, ఈ తగువులాడే రక్కసుల సంగ తేమిటి?” అన్నాడు పద్మపాదుడు.\n\"వాటి సంగతి నాకు వదలండి! నేను....” అని భల్లూకకేతుడు ఏమో చెప్ప బోయేంతలో ఒక్కసారిగా ఆ ప్రాంతం అంతా మార్మోగేలా, పిశాచాలన్నీ ఏక కంఠంతో, \"భల్లూకకేతా! ఓహోం! ఓహెూం!!\" అని అరుస్తూ, పద్మపాదుడు వున్న చోటుకు పరిగెత్తుకు రాసాగాయి. (ఇంకా వుంది)",
            "book_page_end": 16
        },
        {
            "title": "రహస్యప్రభావాలు",
            "book_page_start": 17,
            "pdf_page_start": 35,
            "pdf_page_end": 42,
            "author": "చందమామ బృందం",
            "genre": "బేతాళ కథలు",
            "moral": "కేవలం కఠోర తపస్సు ద్వారా ఇంద్రియాలను నిగ్రహించడం కంటే, కర్మ ద్వారా నిస్వార్థంగా ఇతరులకు మేలు చేస్తూ జీవించడం ఉత్తమమైన మోక్ష మార్గం.",
            "keywords": [
                "విక్రమార్కుడు",
                "బేతాళుడు",
                "మైత్రేయుడు",
                "ధర్ముడు",
                "మోక్షం"
            ],
            "characters": [
                "విక్రమార్కుడు",
                "బేతాళుడు",
                "మైత్రేయమహాముని",
                "ధర్ముడు",
                "ఇంద్రుడు",
                "ధర్ముడి భార్య"
            ],
            "locations": [
                "అయోధ్యానగరం",
                "శ్మశానం",
                "దేవలోకం"
            ],
            "content": "విసుగు చెందని విక్రమార్కుడు మళ్ళీ చెట్టువద్దకు వెళ్ళి, శవాన్ని దింపి భుజాన వేసుకుని, మౌనంగా శ్మశానంకేసి నడవ సాగాడు. అప్పుడు శవంలోని బేతాళుడు, \"రాజా, నీవు ఈ అర్ధరాత్రివేళ అంతగా ప్రయాసపడుతున్నావు గదా, నీ మనసులో ఏమనుకుంటున్నావో ఎవరికి తెలుస్తుంది? పూర్వం మైత్రేయమహాముని ప్రభావంవల్ల ధర్ముడి మనసులో కలిగే రహస్య భావాలు బట్టబయలు అయినట్టుగా, నీ మనసులో ఉండే ఆలోచనలుకూడా బ య ట ప డితే ఎలా ఉంటుంది? ఒకవేళ నీకు ధర్ముడి కథ తెలియదేమో, చెబుతాను విను!” అంటూ ఈ విధంగా చెప్పాడు :\nపూర్వం అయోధ్యానగరానికి సమీపంలో మైత్రేయుడనే మహాముని కఠోరమైన తపస్సు చేసుకుంటూ ఉండేవాడు. ఆయన తన యోగప్రభావంచేత మనోబుద్ధి చిత్తా హంకారాలన్నిటినీ పూర్తిగా జయించి, నూరేళ్ళపాటు నిశ్చల సమాధిలో తపస్సు చేశాడు. ఈ ఘోర తపస్సు కారణంగా ఆయన శరీరమంతా చెట్టులాగా బెరడు కట్టింది. ఆయన తలమీద పక్షులు గూళ్ళు కట్టుకున్నాయి.\nమైత్రేయమహాముని పేరు దేశదేశాలా పాకింది. తపస్సమాధిలో ఉన్న ఆయనను చూడటానికి నిత్యమూ యాత్రికులు వచ్చి పోతూండే వారు.\nఅయోధ్యానగరంలో కూడా ఒక సత్పు రుషుడుండే వాడు. ఆయన పేరు ధర్ముడు. ఆయన ధర్మదేవత అవతారంలాటివాడు. విశేష ధనవంతుడై ఉండికూడా ఆయన తన డబ్బును సుఖాలకోసం ఖర్చుచేయక సాధారణ కుటుంబీకుడిలాగా జీవిస్తూ, దానిని ఇతరులకు సహాయపడటానికి వినియోగించే వాడు. ఆయనద్వారా మేలు పొందనివారు ఆ ప్రాంతాల ఒక్కరుకూడా లేరు. బీదసాదలు ఆయన పేరు తలుచు కుని దణ్ణాలు పెట్టేవారు.\nఆయన ప్రవర్తనలో ఎన్నడూ పొల్లూ, పొచ్చెమూ ఉండేది కాదు. ఇతరులకు ధర్మ నిర్ణయాలు చేసిపెట్టటంలో కూడా ఆయన అద్భుతమైన ప్రజ్ఞ కనబరిచేవాడు. ఆయన భార్య పెద్ద గయ్యాళి, చాలా కురూపి కూడా. అయినప్పటికీ ఆ భార్యపైన ఆయన ఎన్నడూ విసుక్కునేవాడు కాడు.\nఆయన మంచి కవి. ప్రజలు తన కవిత్వాన్ని మెచ్చుకుంటే ఎంత సంతో షించేవాడో, ఇతరుల కవిత్వాన్ని మెచ్చు కున్నా అంతగానూ సంతోషించేవాడు. తనలో తప్పు అన్నది లేశమన్నా లేకుండా చూసుకుంటూ, ఇతరులలో ఏపాటి మంచి ఉన్నా చూసి ఆనందించే స్వభావం కలవాడు ఆయన.\nధర్ముణ్ణి అందరూ \"కలియుగ ధర్మ రాజు ” అని పిలిచేవారు. రోజూ మైత్రేయ మహామునిని చూసి వెళ్ళినట్లే యాత్రికులు ధర్ముణ్ణికూడా చూసి, ఆయనతో మాట్లాడి తమ ధర్మసందేహాలు తీర్చుకుని పర మానందంతో వెళ్లిపోయేవారు.\nఒకనాడు కొందరు యాత్రికులు అయోధ్యా నగరానికి వచ్చి ధర్ముడి దర్శనం చేసుకుని తరవాత మైత్రేయమహామునిని చూడబోయారు. మైత్రేయమహా ము ని ఎప్పటిలాగే తపస్సమాధిలో ఉన్నాడు.\nఆయనను చూసి దణ్ణం పెట్టుకున్నాక యాత్రికులు తమలో తాము ఇలా మాట్లా డుకో సాగారు :\n\" తపస్సు చేసి మోక్షం సాధించటంలో ఏమంత వింత లేదు. ధర్ముడిలాగా కర్మ చేస్తూ మోక్షం సాధించే అర్హత సంపా దించుకోవటమే నిజంగా గొప్ప సంగతి!\" అన్నా డొకడు.\n\" దానికి సందేహం లేదు. ఈ కలి యుగంలో ధర్ముడివంటివాడు మరి పుట్టడు. ఒక్కసారి ఆయన దర్శనం చేసుకుంటేనే సమస్త పాపాలూ విరగడ అయిపోతాయి!\" అన్నాడు మరొకడు.\nఈ సంభాషణ మైత్రేయ మహాముని చెవుల పడింది. ఆయన తన గడ్డంచాటున ఒక చిరునవ్వు నవ్వుకున్నాడు. \"మూఢులు పై మెరుగులు చూసి మోసపోతారు! యోగశక్తిచేత మనస్సును పూర్తిగా జయిం చిన మునులకన్న ఈ ధర్ముడు ఎక్కువా? వీడి మనసులో ఎలాటి భావాలు చెలరేగుతూ ఉంటాయో ప్రపంచానికి తెలియదు ! వాటన్నిటినీ లోకం చూడకుండా దాచిపెట్టి తన ప్రవర్తనను మాత్రమే శాసించగలు గుతూవస్తున్న ఈ ధర్ముడు మోక్షార్హుడా ? నా తపశ్శక్తిచేత రేపు ఉదయం లగాయతు వీడి మనసులో ఎప్పటికప్పుడు తల ఎత్తే భావాలను బట్టబయలు చేస్తాను!\" అని ఆ మహాముని నిర్ణయించుకున్నాడు.\nఆ రోజు గడిచిపోయింది. మర్నాడు తెల్లవారుజామునే ధర్ముడు నిద్రలేచాడు. సూర్యోదయందాకా నిద్రపోయే అలవాటు ఆయనకు ఏనాడూ లేదు. ఆయన భార్య మటుకు జాముపొద్దెక్కే లేచేది.\nనిద్రలేస్తూనే ధర్ముడు తన భార్యకేసి చూసి విసుక్కున్నాడు. \"ఇది రోజూ గొడ్డులాగా పడుకుని జాము పొద్దెక్కిన దాకా నిద్రపోతుంది! ఇంతకంటె ఈ మేడమీదినుంచి పడి చచ్చినా బాగుం డును!\" అనుకున్నాడు. తన మనసులో ఇలా అనుకున్నట్టు కూడా ధర్ముడికి స్పష్టంగా తెలియదు. కాని ఇంతలోనే ఆయన భార్య, ఎవరో తట్టి లేపినట్టు లేచి, పరిగెత్తుకుంటూ వెళ్ళి మేడమీదినుంచి కిందికి ఉరికింది. ధర్ముడు ఆదుర్దాగా కిందికి వెళ్ళి చూసేసరికే ఆమెకు ప్రాణం పోయివున్నది !\nధర్ముడి మనసు విచారంతో కుంగి పోయింది. తన భార్య ఆ విధంగా ఆత్మ హత్య చేసుకోవటానికి కారణమేమిటో ఆయ నకు తెలియలేదు. ఆయన శవవాహకులను పిలుచుకు రావటానికి వీధిలోకి అడుగు పెట్టాడు. వెంటనే అలవాటుప్రకారం అనేక మంది బిచ్చగాళ్లు, \"అయ్యా! బాబూ! ధర్మం!” అంటూ ఆయన చుట్టూ ఈగల లాగా ముసిరారు.\n\" ఈ బిచ్చగాళ్ళు పడి చావ ! ఎంత ఇచ్చినా వీళ్ళ దరిద్రం తీరదు!” అని ధర్ముడు తన మనసులో అనుకున్నాడు. మరుక్షణమే బిచ్చగాళ్లంతా ఎక్కడివాళ్ళ క్కడ విరుచుకు పడిపోయి ప్రాణాలు వదిలారు !\nఇది చూసి ధర్ముడికి కంగారెత్తి పోయింది. తెల్లవారి లేచి ఆయన రెండు విడ్డూరాలు చూశాడు. రెండింటికి కూడా తగిన కారణం కనిపించలేదు. తాను ధర్మం చేసేలోపల ఈ బిచ్చగాళ్ళంతా చచ్చిపోయారే అన్న చింత ఆయనను చాలా బాధించింది.\nమరి కొంతదూరం వెళ్ళేసరికి ఆయనకు ధాన్యపు బళ్ళూ, గడ్డిబళ్ళూ ఎదురుగా వచ్చాయి. అవి దాటిపోయినదాకా ఆయన ముందుకు సాగలేకపోయాడు. ఇంతలోనే ఆ బళ్ళన్నీ ఇరుసులు విరిగి పడిపోయాయి. వాటిని లాగే ఎడ్లు, ఎవరో కత్తులతో కోసి నట్టుగా అయిపోయి, చచ్చి పడిపోయాయి.\nఈసారి ధర్ముడికి తన మనసులో తల ఎత్తిన భావమే ప్రత్యక్షంగా జరిగిందని తెలిసిపోయింది. తన భార్య చావుకూ, బిచ్చగాళ్ళ చావుకూకూడా తానే కారకుడై ఉండాలని ఆయనకు అనుమానం కలిగి చాలా కుంగిపోయాడు.\nఆయన ఎంత నిగ్రహించుకున్నా మనసు వశం తప్పి ఏదో ఆలోచన తల ఎత్తటమూ, అది వెంటనే జరిగిపోవటమూ తటస్థించింది.\nధర్ముడు సాయంకాలంలోపల భార్యకు ఉత్తరక్రియలు చేశాడు. మనశ్శాంతికోసం ఆయన ఆ సాయంకాలం రాజుగారి సభకు వెళ్ళాడు. అక్కడ ఆ రోజు కావ్యపఠనం జరుగుతుందని ధర్ముడికి తెలుసు.\nనిండు సభలో ఒక కవి తాను కొత్తగా రచించిన కావ్యం చదువుతున్నాడు. సభ నిండా కవులూ, పండితులూ కిక్కిరిసి ఉన్నారు. ధర్ముడుకూడా ఒక మూల చోటుచేసుకుని కూచున్నాడు.\nకావ్యం చాలా రసవత్తరంగా ఉన్నది. కవి చదివే ప్రతి శ్లోకానికీ సభికులు, \" అహా! ఓహెూ!\" అంటున్నారు. ధర్ముడు రాసిన శ్లోకాలనుకూడా ఈ సభికులు మెచ్చు కున్నవారే. కాని ఈ కవిని వారు ఇంకా ఎక్కువగా మెచ్చుకుంటున్నారని ధర్ము డికి తోచింది.\nవెంటనే ఆయనకు తెలియకుండా ఆయన మనసులో ఏదో భావం తలయెత్తింది. మరుక్షణమే, కావ్యపఠనం చేసే కవి నెత్తురు కక్కుకుని చనిపోయాడు. సభ గందర గోళంగా ముగిసింది. జరిగినదాన్ని గురించి వింతగా చెప్పుకుంటూ సభికులు ఎవరి దారిన వారు వెళ్లిపోయారు. ధర్ముడుకూడా ఇంటికి వచ్చేశాడు. కవి చావుకు తానే కారకుడని ఆయన ఎరుగును..\n\" ఎంతటి రాక్షసులుకూడా తమ జీవిత మంతా చేయని దారుణ హత్యలు నేను ఒక్క రోజులోనే చేసేశాను. నా జన్మ నిరర్థకం!” అనుకుని ధర్ముడు తనను తాను కత్తితో పొడుచుకుని ఆత్మహత్య చేసుకున్నాడు.\nధర్ముడు ప్రాణం వదిలిన క్షణంలోనే అక్కడ మైత్రేయమహాముని కూడా సిద్ధి పొందాడు. ఇద్దరికోసమూ దేవతా విమా నాలు వచ్చి వారిని తీసుకుపోయాయి.\nదేవలోకంలో ఇంద్రుడు ఇద్దరికీ ఘనం గానే స్వాగతమిచ్చాడు, కాని ధర్ముడిపట్ల కొంచెం ఎక్కువ ఆదరం చూపుతూ, \"మహాత్మా, మీ రాకచేత మా స్వర్గం పావనమయింది. మీరు నా ఆతిథ్యం స్వీక రించాక మోక్షానికి పంపిస్తాను!” అన్నాడు.\nమైత్రేయ మహాముని ఆశ్చర్యంతో, \"ఏమిటి, దేవేంద్రా? నాతోపాటు ఈ ధర్ముడుకూడా మోక్షానికి వస్తున్నాడా?” అని అడిగాడు.\n\" అవును, మహామునీ! మోక్షానికి మీ రెంత అర్హులో, ఆయనా అంత అర్హుడే!” అని దేవేంద్రుడు సమాధానమిచ్చాడు.\nబేతాళుడీ కథ చెప్పి, “రాజా, మైత్రేయ మహామునికి ధర్ముడికీ గల తేడా నీకు అర్థమయింది గదా? ఇద్దరూ మోక్షానికి అర్హులే ననటంలో దేవేంద్రుడు పక్షపాతం కనబరచలేదా? మనోబుద్ధి చిత్తాహంకారా లను నిగ్రహించి కఠోర తపస్సు చేసిన మైత్రేయమహామునికీ, తన మనసుమీద ఎట్టి నిగ్రహమూ లేని ధర్ముడికి పోలిక ఏమిటి? ఈ ప్రశ్నలకు సమాధానం తెలిసి కూడా చెప్పకపోయావో, నీ తల పగిలి పోతుంది!” అన్నాడు.\n\" దేవేంద్రుడు పక్షపాతం ఏమీ చూప లేదు. నిజానికి మైత్రేయ మహామునీ, ధర్ముడూ కూడా సమంగా మోక్షార్హులే. ధర్ముడు సామాన్య మానవుడు, సాటి మాన వులకు ఆదర్శప్రాయుడు. ఆయన మైత్రే యుడిలాగా తన సహజస్వభావాన్ని తపస్సు ద్వారా నిర్మూలించుకోలేదు; ఆ స్వభా వాన్ని బుద్ధిబలంతో నిగ్రహించుకుని, తన ప్రవర్తనద్వారా సాటి మానవులకు సుఖమూ, మేలూ కలిగేలాగు చూసుకున్నాడు. చిట్ట చివరలో ఆయన స్వభావంవల్ల ఇతరులకు కీడు కలిగిందంటే, అది మైత్రేయమహా ముని తపఃప్రభావంగాని, ధర్ముడి స్వభావ ప్రభావం ఎంతమాత్రమూ కాదు. ప్రపం చంలో అందరూ ధర్ముడిలాటివారే అయితే మానవజాతీ, మానవ జీవితమూ అభివృద్ధి లోకి వస్తాయి. అలా కాక, ప్రపంచమంతా మైత్రేయమహాముని లాటివారే అయితే ప్రపంచం ఏనాడో అంతరించి పోయేది ; ఎందుకంటే ఆయన మానవ స్వభావాన్నే నిర్మూలించాడు. మైత్రేయ మహాముని కర్మకు అతీతుడై మోక్షం సంపాదించు కుంటే, ధర్ముడు కర్మద్వారా మోక్షాన్ని సాధించాడు!” అన్నాడు విక్రమార్కుడు.\nరాజుకు ఈ విధంగా మౌనభంగం కలగగానే బేతాళుడు శవంతోసహా మాయమై మళ్లీ చెట్టెక్కాడు. (కల్పితం)",
            "book_page_end": 24
        },
        {
            "title": "స్త్రీ పరాక్రమం",
            "book_page_start": 25,
            "pdf_page_start": 43,
            "pdf_page_end": 48,
            "author": "డి. సర్వేశ్వరరావు",
            "genre": "సాహసం",
            "moral": "స్త్రీ శక్తి, తెలివి మరియు పరాక్రమం పురుషులతో సమానంగా లేదా అంతకంటే ఎక్కువగా ఉంటాయి.",
            "keywords": [
                "స్త్రీ పరాక్రమం",
                "యుద్ధం",
                "రాయబారి",
                "విజయుడు",
                "మాలిని",
                "కప్పం"
            ],
            "characters": [
                "దుర్జయుడు",
                "విజయుడు",
                "మాలిని",
                "రాజకుమార్తె"
            ],
            "locations": [
                "ధర్మపురం",
                "పాతాళగృహం",
                "ఉద్యానవనం"
            ],
            "content": "పూర్వం ధర్మపురాన్ని దుర్జయుడనే రాజు పాలించేవాడు. ఆయన ఏడాది కొకసారి తన సామంతుల నందరినీ ధర్మపురానికి పిలిపించి మూడు రోజులపాటు ఉత్స వాలు జరిపి, విందులూ, వినోదాలూ ఏర్పాటు చేసేవాడు.\nఒకయేడు ఇలాగే ఉత్సవం ఆరంభ మయింది. దుర్జయుడూ, ఆయన సామం తులూ విందులో కూచున్నారు. అందరూ ఆనందంలో ముణిగి తేలుతున్నారు. ఒక్కొక్కరే తమతమ గొప్పలు చెప్పు కుంటున్నారు. కొందరు తమ కోటలో గల రహస్యద్వారాలను గురించి, మరికొందరు తమవద్ద ఉన్న అరబ్బీ గుర్రాలను గురించీ, ఇంకొందరు తమ దేశంలో పండే అద్భుతమైన పళ్లను గురించీ— ఈ విధంగా తలా ఒక తీరునా ప్రగల్భాలు పలు కుతూ వినోదిస్తున్నారు.\nకాని విజయుడనే ఒక యువకుడు మాత్రం నోరు మెదపక రాయిలాగా కూచున్నాడు. దుర్జయుడు యిది గమనించి, \"ఏం, విజయా? అందరూ తమతమ గొప్పలు చెప్పుకుంటూంటే నువు ఏమీ చెప్పవేం? చెప్పుకునేటందుకు నీ కేమీ లేదా?” అని అడిగాడు.\n\" నేను గొప్ప చెప్పుకోదలిస్తే నా భార్య మాలినిని గురించి చెప్పుకోవాలి. అది ఇక్కడ అప్రస్తుతమని ఊరుకున్నాను, మహారాజా!” అన్నాడు విజయుడు.\n\"నీ భార్యలో ఉన్న గొప్పదన మేమిటో చెప్పు, విని మేముకూడా సంతోషిస్తాము! ఆమె గొప్ప అందగత్తె అవునా ? లేక సంగీ తంలో ప్రతిభావంతురాలా ? లేక పుష్పాలం కరణలో నైపుణ్యం గలవా? నీ భార్య ఎందులో గొప్పది?” అని దుర్జయుడు నవ్వుతూ అడిగాడు.\n\"మహారాజా, నా భార్యకు మీరు చెప్పిన గొప్పలన్నీ ఉన్నాయి. కాని అన్నిటినీ మించి ఆమె అసాధారణ పరాక్రమవంతురాలు! కత్తియుద్ధంలోగాని, విలువిద్యలోగాని, గదాయుద్ధంలోగాని ఆమెను ఎదుర్కోగల వారెవరూ లేరు!” అన్నాడు విజయుడు.\n\" ఇంతమంది యోధులమధ్య అంటు న్నావు, కాస్త యోచించి మరీ మాట్లాడు!\" అన్నాడు దుర్జయుడు రోషంతో.\n\"మహారాజా, ఈ సామంతుల మాట ఎందుకు? తమరుకూడా నా భార్య ముందు ఎంతో సేపు నిలబడలేరు. ఇది అతిశయోక్తి కాదు!\" అన్నాడు విజయుడు.\nదుర్జయుడికి రోషం బాగా వచ్చింది. ఆయన తన భటులను పిలిచి, \" ఈ దుర్మార్గుణ్ణి వెంటనే పట్టుకుపోయి పాతాళ గృహంలో బంధించి జొన్నరొట్టెలు తిని పించండి!” అని ఆజ్ఞాపించాడు.\nవిజయుడు చేసేదిలేక రాజాజ్ఞ ప్రకారం అంధకార కూపంలోకి ప్రవేశించి, తనకు తిరిగి ఏ విధంగా విముక్తి కలుగుతుందా అని విచారించ సాగాడు.\nఈ లోపల విజయుడి భార్య మాలిని తన భర్తకోసం ఎదురుచూస్తూ ఉన్నది. ఉత్సవాలు ముగిసినా అతడు రాకపోవటం చూసి ఆమె తన నౌకర్లను పంపింది. వారు తిరిగి వచ్చి, మహారాజుగారు విజయుణ్ణి ఖైదు చేయించినట్టు తెలిపారు.\nవెంటనే మాలిని తన గుర్రాన్ని ఆయత్తం చేయించింది; తాను కవచమూ, శిరస్త్రా ణమూ ధరించింది; తన కత్తి, ఇనప గదా, విల్లూ, అంబుల పొదీ తీసుకున్నది; ఒక వందమంది సైనికులను గుర్రాలమీద తన వెంట పెట్టుకుని ధర్మపురానికి వెళ్లింది. నగరం వెలపల మైదానంలో డేరాలు వేసి శిబిరం ఏర్పాటుచేశారు. తరవాత మాలిని ఒంటరిగా తన గుర్రంమీద బయలుదేరి దుర్జయమహారాజు వద్దకు వెళ్లింది.\nపురుషవేషంలో, వీరోచితమైన దుస్తులు ధరించి వచ్చే మాలినిని చూడగానే దుర్జ యుడు నిర్ఘాంతపోయాడు. ఆమె ఆయన కెదురుగా ఠీవిగా నిలబడి, \"మహారాజా, నేను కళింగచక్రవర్తి దూతను! మీవద్ద పది లక్షల వరహాలు కప్పం వసూలు చేసుకురమ్మని మా చక్రవర్తి నన్ను పంపారు. మీరు కప్పం ఇవ్వ నిరాకరించే పక్షాన యుద్ధానికి సిద్ధమయే వచ్చాను. నలభైవేల బలం గల మా సేన మీ నగరం వెలపల విడిసి వున్నది. కప్పం కడతారో, యుద్ధమే చేస్తారో వెంటనే తెలియ జేయండి !” అన్నది.\nఈ మాట వినగానే దుర్జయుడికి కాళ్ళు చల్లబడ్డాయి. కళింగ చక్రవర్తితో విరోధం పెట్టుకోవటం క్షేమంకాదు. కప్పం కడదా మంటే తనవద్ద పది లక్షల సొమ్ము సిద్ధంగా లేదు. యుద్ధం చేద్దామంటే, నలభై వేల మంది గల సేనను ఎదిరించటానికి తాను సైన్యాన్ని సమీకరించాలి. అందుకుగాను తన సామంతులకందరికీ కబురు పంపితే తప్ప, అది సాధ్యంకాదు.\n\"వెంటనే సమాధానం చెప్పలేను. నాకు మూడు రోజులు వ్యవధి కావాలి!” అన్నాడు దుర్జయుడు.\n\"ఒకందుకు మీరు సమ్మతిస్తే మీరు కోరినట్టు మూడు రోజులు వ్యవధి ఇస్తాను; మీ కుమార్తెను నాకిచ్చి పెళ్లిచెయ్యండి!” అన్నది మాలిని.\nదుర్జయుడు ఉక్కిరిబిక్కిరి అయాడు.\n\"దానికైనా ఒకరోజు వ్యవధి ఇస్తేనేగాని చెప్పలేను. నా కుమార్తె మనసుకూడా తెలుసుకోవాలి,” అన్నా డాయన.\n\" సరే, అలాగే కానివ్వండి. రేపు లోపుగా మీ కుమార్తెను నాకిచ్చి పెళ్లిచేసే ఏర్పాటు చేయండి. మరి రెండు రోజుల లోపల కప్పం చెల్లించండి. ఇందులో ఏది జరగకపోయినా యుద్ధం తప్పదు!\" అన్నది మాలిని.\nదుర్జయుడు తన కుమార్తెతో రాయబారి కోరికగురించి చెప్పాడు. రాజకుమార్తె చీదరించుకుంటూ, \" ఛీ, ఆ ఆడంగిరేకుల వాణ్ణి నేను చేసుకోను! అసలా మనిషి నడకా, మాటా చూస్తే నాకు ఆడదనే తోస్తోంది! నువెందుకు బెదిరిపోతున్నావో నా కర్థంకావటం లేదు!” అన్నది.\nకూతు రీమాట అనటంతో దుర్జయుడికి కొంత ధైర్యం వచ్చింది. ఆయన ఆసాయం కాలం కళింగ దూతను తన భవనానికి పిలిపించి కొంచెంసేపు జూదం ఆడాడు. ఆడిన ప్రతి ఆటలోనూ దుర్జయుడు చిత్తుగా ఓడిపోవటం జరిగింది.\nతరవాత ఇద్దరూ గుర్రాలెక్కి ఉద్యాన వనానికి వెళ్లారు.\n\"అస్త్ర విద్యలో మీతో పోటీ చెయ్యాలని ఉన్నది! నేను చెప్పినట్టు చేయించండి!” అన్నది మాలిని. ఆమె ఒకచోట కత్తి ఒకటి బలంగా పాతించింది. దాని కెదురుగా ఒక బంగారు వలయం వేలగట్టించింది. \"మనం ఇక్కడినుంచి బాణాలు వదులు దాం. బాణం వలయంలోనుంచి వెళ్లి కత్తికి తగిలి చీలి రెండు భాగాలు కావాలి !” అన్నదామె.\nదుర్జయుడు ఒకదాని వెనక ఒకటిగా మూడు బాణాలు వేశాడు. ఒకటికూడా వలయంలో నుంచి వెళ్లలేదు. “నేను వేస్తాను చూడండి!\" అంటూ మాలిని తన విలు తాడు . రెండు మూడు సార్లు మోగించి, అంబుల పొదినుంచి మంచి బాణం ఒకటి తీసి, ఎక్కు పెట్టి చెవిదాకా లాగి వదిలింది. ఆ బాణం వలయంలోనుంచి వెళ్లి కత్తికి తగిలి రెండు చీలికలై పడిపోయింది. రెండు చీలికలనూ త్రాసులో రెండు వేపులా వేసి తూస్తే సమంగా తూగాయి..\nఇది కళ్లారా చూసిన దుర్జయుడికి మతి పోయినట్టయింది. ఆయన ఆ రాత్రి తన కుమార్తెతో, \" నువు ఈ రాయబారిని పెళ్లాడక తప్పదు! ఆయన ఆడంగిరేకులు వాడా? ఎంతో గొప్ప యోధుడు! ఆయన చదరంగం ఆటనుబట్టి చూసినా యుద్ధంలో ఆరితేరిన వాడని తెలిసి పోతోంది! నువు నా మాటకు ఎదురు చెప్పకు!\" అంటూ తన కుమార్తెను పెళ్లికూతుర్ని చేయటానికి ఉత్తరువిచ్చాడు.\nమర్నాడు మాలిని రాజుతో, \"మహా రాజా, మీ కుమార్తెను నాకిచ్చి పెళ్ళి చేస్తున్నారా, లేదా ?” అన్నది.\n\"అందుకు తగిన ఏర్పాట్లన్నీ చేస్తు న్నాను,” అన్నాడు రాజు.\nమాలిని తనలో తాను నవ్వుకుని, \"అయితే కప్పం చెల్లించటానికి రేపటిదాకా గడువిస్తాను. ఈలోపుగా నా చేతుల తీట తీరటానికి ఎవరైనా నాతో గదాయుద్ధంగాని కత్తియుద్ధంగాని చేస్తారా?” అన్నది. ఈ మాట అంటూ ఆమె తన ఇనపగదను గాలిలోకి ఎత్తుగా ఎగరవేసి కింద పడ కుండా పట్టుకోసాగింది.\nదుర్జయుడికి అది చూస్తుంటేనే ముచ్చె మటలు పోశాయి.\n\"యోధాగ్రేసరా, మీతో పోరగలవారు మా రాజ్యంలో ఉన్నారనుకోను. నేనా వృద్ధును!” అన్నాడు దుర్జయుడు.\n\"మీ రాజ్యంలో యువకులే లేరా? కనీసం మీ కారాగృహంలో సాహసవంతు లైనా ఉండరా? ఎవరినైనా సరే యుద్ధా నికి సిద్ధం చెయ్యండి!\" అన్నది మాలిని.\nవెంటనే దుర్జయుడికి విజయుడు జ్ఞాపకం వచ్చాడు. ఆయన తన భటులను పిలిచి, \"పాతాళగృహంనుంచి విజయుణ్ణి తీసుకురండి!” అన్నాడు.\nత్వరలోనే విజయుడు వచ్చాడు. అతన్ని చూస్తూనే మాలిని తన ఆయుధాలు కింద పెట్టి తన కవచమూ, శిరస్త్రాణమూ విప్పి, ఆడదాని దుస్తులతో అతని కాళ్ళ ముందు మోకరిల్లింది.\nఇదంతా చూస్తున్న దుర్జయుడికి నోట మాట రాలేదు.\nవిజయుడు తన భార్యను లేవనెత్తి దుర్జయుడి దగ్గిరికి తీసుకువచ్చి, \"మహా రాజా, ఈమె నా భార్య మాలిని! ఆమెను గురించి నేను అతిశయోక్తులేమీ చెప్పలే దని మీ రిప్పటికైనా ఒప్పుకుంటారను కుంటాను!\" అన్నాడు.\n\"ఎంత సాహసి ! ఎంత పరాక్రమ వంతురాలు!\" అంటూ దుర్జయుడు మాలి నిని మెచ్చుకున్నాడు.\nఆయన విజయుణ్ణి మాలినిని కొంత కాలం తన అతిథులుగా ఉంచుకుని తర వాత వారి రాజ్యానికి పంపేశాడు.",
            "book_page_end": 30
        },
        {
            "title": "చేపల బావి",
            "book_page_start": 31,
            "pdf_page_start": 49,
            "pdf_page_end": 50,
            "author": "టి. శంభుదాసు",
            "genre": "జంతు కథ",
            "moral": "అత్యాశకు పోయి, ఇతరులను మోసం చేయాలని చూస్తే, చివరకు మనమే ఇబ్బందుల్లో పడతాము.",
            "keywords": [
                "కుందేలు",
                "నక్క",
                "బావి",
                "మోసం",
                "సోమరితనం",
                "బొక్కెన"
            ],
            "characters": [
                "కుందేలు",
                "నక్క",
                "ఇతర జంతువులు"
            ],
            "locations": [
                "అడవి",
                "తోట",
                "బావి"
            ],
            "content": "అడవిలో జంతువులన్నీ కలిసి కొద్దిమేర దున్ని వ్యవసాయం చెయ్య నిశ్చయించాయి. మిగిలిన జంతువులతోబాటు నక్కా, కుందేలూకూడా పారా పలుగూ పట్టి పని చెయ్యసాగాయి.\nసూర్యుడు క్రమంగా పైకెక్కుతున్నాడు. నెత్తి మాడిపోతున్నది. కుందేలు ముచ్చె మటలు పట్టి అలిసి పోయింది. కాని పని చాలించి విశ్రాంతి తీసుకుంటే సోమరి పోతని మిగిలిన జంతువులు తిడతాయని భయపడింది. అట్లాగే పళ్ల బిగువున కొంత సేపు పనిచేసింది.\nకాని కుందేలు పని అయిపోయింది. ఎక్కడైనా చల్లని మాటున విశ్రాంతి తీసు కోకపోతే ప్రాణం పోయేటట్టుగా ఉంది. చేతిలో ఏదో ముల్లు గుచ్చుకున్నట్టు నటించి అది ఇవతలికి వచ్చేసింది. తర వాత కొంచెంసేపు ఆగి, యితర జంతువులు చూడకుండా పొదల వెనకగా దౌడుతీసి తోట బావిదగ్గిరికి చేరుకున్నది.\nఈ బావి చెట్టునీడన ఉన్నది. దానికి ఒక గిలకా, గిలకమీదుగా తాడూ, తాడు రెండు చివరలా రెండు బొక్కెనలూ ఉన్నాయి. ఆ బావీ, నీడా చూడగానే కుందేలుకు ప్రాణం లేచివచ్చినట్టయింది. అది ఒక్క దూకున వెళ్లి బొక్కెనలో పడింది. మరుక్షణమే ఆ బొక్కెన కుందేలు బరువు మూలాన అడుగుకు దిగసాగింది.\nకుందేలుకు కంగారెత్తుకొచ్చింది. ఏమయితే అది అవుతుందనుకుని, కుందేలు బొక్కె నలో కదలక మెదలక పడుకున్నది. నీటిని తాకగానే బొక్కెన నిలిచిపోయింది.\nకుందేలు కంగారులో అటూ ఇటూ కొట్టు కున్నట్టయితే ముణిగిపోయే పనే!\nకుందేలు మీద నక్క ఒక కన్నువేసే ఉంచింది. అందుచేత, ముల్లు విరిగిందని వంక పెట్టి కుందేలు ఇవతలికి రాగానే నక్క అటూ ఇటూ చూసి చల్లగా తనుకూడా జారుకుని కుందేలు వెనకడితే వచ్చింది. కుందేలు బొక్కెనలో దూకి బావి అడుగుకు వెళ్లిపోవటం నక్క అంతదూరంనుంచి చూసింది.\n\"ఈ కుందేలు ఏదో ఉపయోగం లేనిదే ఈ బావిలోకి దిగి ఇంతసేపు కూచోదు. లోపల బంగారమేమైనా దాచిందేమో!\" అనుకుంటూ నక్క మెల్లిగా బావిని సమీ పించి లోపలికి తొంగిచూసింది.\nబావి చాలా లోతుగా ఉండటంచేత నక్కకు ఏమీ కనిపించలేదు.\n\"కుందేలుబావా?\" అని నక్క పిలిచింది.\n\"ఎవరదీ? నక్కబావా?\" అని లోపలి నుంచి కుందేలు కేక పెట్టింది.\n\"అక్కడ ఏంచేస్తున్నావేం?\" అని నక్క అడిగింది.\n\"చేపలు పడుతున్నాను, బావా! తెప్పలు తెప్పలుగా ఉన్నాయి! కావలిస్తే ఆ బొక్కెనలో ఎక్కి నువుకూడా రా?” అన్నది కుందేలు.\nపైకి వచ్చివున్న బొక్కెనలోకి నక్క దూకింది. కుందేలుకన్న నక్క బరువు కావటంచేత నక్క ఎక్కిన బొక్కెన కిందికి దిగి, కుందేలు ఎక్కిన బొక్కెన పైకి రాసాగింది.\nమధ్య దారిలో రెండు! బొక్కెనలూ ఒకదాన్ని ఒకటి దాటేటప్పుడు కుందేలు, \" నువు చేపలు పడుతూ ఉండు, బావా! నే నిప్పుడే వస్తాను!\" అన్నది.\nత్వరలోనే కుందేలు పైకివచ్చి బయటికి దూకి ఇంటిదారి పట్టింది.\nపని పూర్తిచేసుకుని మిగిలిన జంతు వులు మంచినీటి కోసం బావివద్దకు వచ్చి పైకి లాగేదాకా నక్క, పాపం, బావిలోనే ఉండిపోయింది.",
            "book_page_end": 32
        },
        {
            "title": "నావికుడు సిందాబాద్",
            "book_page_start": 33,
            "pdf_page_start": 51,
            "pdf_page_end": 56,
            "author": "చందమామ బృందం",
            "genre": "సాహసకథ",
            "moral": "భగవంతుడు మనం చేసిన ప్రయత్నాలనుబట్టే మనకు ఫలితాలనిస్తాడు. భద్రత, సంపద కన్నా ప్రశాంత జీవనం ముఖ్యం.",
            "keywords": [
                "సిందాబాద్",
                "సముద్రయానం",
                "నాగరికత",
                "రెక్కలు",
                "మోసం",
                "వర్తకుడు"
            ],
            "characters": [
                "నావికుడు సిందాబాద్",
                "వృద్ధ వర్తకుడు",
                "వృద్ధుడి కుమార్తె",
                "రెక్కలున్న వర్తకుడు",
                "సర్పం",
                "బరువులు మోసే సిందాబాద్"
            ],
            "locations": [
                "బగ్దాదు",
                "ద్వీప నగరం",
                "సముద్రం",
                "కొండ శిఖరం",
                "బస్రా"
            ],
            "content": "తరువాత మే మిద్దరమూ సరదాగా కబుర్లు చెప్పు కుంటూ భోజనంచేశాం. అప్పుడు వృద్ధుడు నాతో, \"బాబూ, నాకు మగపిల్లలు లేరు. ఒకతే ఆడపిల్ల ఉంది. నా ఆస్తి కంతకూ అదే వారసురాలు. నాకు బోలెడంత వర్తకమే గాక, ఈ ఊళ్లో అనేక పదవులు కూడా ఉన్నాయి. నువు నా కూతుర్ని వివాహం చేసుకున్నావంటే నా ఆస్తి, నా పదవులూ నీకే దక్కుతాయి. నువు సుఖంగా ఉండవచ్చు. ఏమం టావు? నా కూతుర్ని పెళ్లాడి ఇక్కడే ఉండిపోవటం సమ్మతమేనా?” అని అడిగాడు.\nనేను తల వంచి ఏమీ జవాబు చెప్పలేదు.\n\"పోనీ కనీసం నా జీవితాంతం వరకూ నైనా ఇక్కడే ఉండిపో. ఆ తరవాత నీ భార్యతోసహా మీ దేశం వెళ్లిపోదువుగాని!” అన్నాడు వృద్ధుడు.\n\"బాబుగారు, మీ మాట ఎలా కాదనేది?” అని జవాబిచ్చాను.\nవృద్ధుడు వెంటనే కాదీని పిలిపించి, సాక్షుల సమక్షాన నాకూ తన కుమార్తెకూ వివాహం చేసేశాడు. గొప్ప విందు జరిగింది. అప్పుడే నేను నా భార్యను మొదటిసారి చూశాను. ఆమె చాలా ఆకర్ష వంతమైనదేగాక, ఆమె వంటిన వేనకువేలు దీనారాల ఖరీదుచేసే నగలూ, దుస్తులూ ఉన్నాయి. మేమిద్దరమూ చాలాకాలంపాటు అన్యోన్యంగా కాపరం చేశాం.\nచివరకు నా మామగారు చనిపోయాడు. ఆయన ఉత్తరక్రియలు వైభవంగా జరిపాం. ఆయన ఆస్తి, బానిసలూ నాకు సంక్ర మించారు. నగరంలో ఉండే వర్తకులంతా నా మామగారి స్థానంలో నన్నే తమ పెద్దను గావించారు. అందుచేత నేను అక్కడి ఆచార నియమాలను మరింత శ్రద్ధగా పాటించవలసి వచ్చింది.\nఏటా వసంతఋతువులో ఈ నగరంలో ఒక చిత్రమైన ఘటన జరుగుతుందని నాకు తెలియవచ్చింది. ఒక రోజల్లా ఇక్కడి పురుషులకు రెక్కలు ఏర్పడ తాయిట. వారు వాటి సహాయంతో ఆకాశం లోకి ఎగిరిపోయి, అవి ఉన్నంతవరకూ దిగి రారు. ఈ రెక్కలు స్త్రీలకూ, పిల్లలకూ మొలవవు. అందుచేత వారుమాత్రం నగరం లోనే ఉండిపోతారు. ఇది మొదట నా చెవు లకు విడ్డూరంగా వినిపించింది. కాని కాల క్రమాన పరిపాటి అయిపోయింది. అయితే కాలక్రమాన ఒకందుకు నేను విచారించ సాగాను—ఈ నగరంలో ఏడాది కొకసారి రెక్కలు మొలవని మగవాణ్ణి నే నొకట్టే! మిగిలిన మగవాళ్లంతా ఆకాశంలోకి ఎగిరి పోగా ఆడవాళ్లతో, పిల్లలతోబాటు నేనుకూడా నగరంలో ఉండిపోయేవాణ్ణి. ఇది చూసి సిగ్గేసి, రెక్కలు ఎలా వస్తాయని ఎందరినో అడిగాను, కాని ఒకరూ చెప్పలేదు. వారికి చెప్పటం ఇష్టం లేదో, లేక ఆ రహస్యం వారికే తెలీదో ! నాకుమాత్రం ఇదొక తీరని విచారమైపోయింది.\nఆ నగరంలో ఒక వర్తకుడు ఉన్నాడు. అతను నాకు అనేక విధాల రుణపడి ఉన్నాడు. ఒకనా డతనితో నేను రహ స్యంగా, \"ఏమోయ్, ఈసారి నువు ఎగిరే టప్పుడు నేను నిన్ను వాటేసుకుంటాను. నన్నుకూడా పైకి తీసుకుపో. ఇన్ని సముద్ర యానాలు చేశాను గాని, గాలిప్రయాణం ఎన్నడూ చెయ్యలేదు. నాకు ఈ ఉపకారం నువు చేసి తీరాలి!\" అన్నాను. మొదట అతను ఒప్పుకోలేదు. కాని కొంత ఉబ్బేసి నాక సరేనన్నాడు. నేను పరమానందంతో ఈ సంగతి నా భార్యకు చెప్పి, అతను ఎగిరిపోయేటప్పుడు అతని నడుము వాటేసు కున్నాను. ఇద్దరమూ గాలిలోకి ఎగిరాం. మేము సూటిగా ఆకాశంలోకి వెళ్లి పోయాం. కొంతసేపయాక నాకు స్వర్గం సమీపంలో ఉన్నట్టూ, అక్కడి గంధర్వ గానం వినిపించినట్టూ తోచింది. నేను వెంటనే, \"అల్లా! ఏమి నీ మహిమ!\" అన్నాను. ఈ మాటలు నా నోట వచ్చాయో లేదో, మరుక్షణమే నన్ను పైకి తీసుకు పోయిన వర్తకుడు నాతోసహా రాయి పడ్డట్టు కింద పడసాగాడు. మే మిద్దరమూ కింద పడి చితికిపోతామని నాకు భయం వేసింది. కాని అదృష్టవశాత్తూ మేమొక కొండ శిఖ రాన దిగాం. రెక్కలు గలవాడు నాకేసి ఒక విషపు చూపు చూసి నన్నక్కడే వది లేసి తాను ఎటో ఎగిరిపోయాడు.\nనేను విచారంగా ఒక రాయిమీద కూచుని, \"నిజంగా నాది ఎటువంటి జన్మ! ఒక ఆపద గడిచీ గడవకుండానే మరొకటి ఎదురవుతున్నది!\" అనుకున్నాను. ఈ చిక్కులోనుంచి బయటపడే మార్గమేమిటా అని నేను ఆలోచిస్తూ ఉన్నంతలో ఇద్దరు అపురూప సౌందర్యం గల కుర్రాళ్లు నాకేసి వచ్చారు, వారిద్దరి చేతిలోనూ బంగారు బెత్తాలున్నాయి.\nనేను ఆత్రంగా లేచి వారికి ఎదురువెళ్లి, \"నాయనలారా, మిమ్మల్ని అల్లా కాపాడ తాడు! ఎవరు మీరు? ఇక్కడ ఏం చేస్తు న్నారు?” అన్నాను.\nవారిలో ఒకడు తన బంగారు బెత్తం నా చేతి కిచ్చి, ఒక వేపు వేలు చూపి, తరవాత రెండోవాడితో చెయ్యీ, చెయ్యీ కలిపి, ఎటో వెళ్లిపోయాడు. వారు వెళ్లగానే నేను, వారిలో ఒకడు చూపినవేపు నడవసాగాను.\nఒక రాయి మలుపు తిరిగేసరికి నాకొక పెద్ద సర్పం కనిపించింది. అది ఒక మనిషిని అప్పుడే రొమ్ముదాకా మింగేసింది. ఆ మనిషి నన్ను చూసి, \"రక్షించండి, బాబూ! రక్షించండి!\" అని అరిచాడు. నేను వెనకగా వెళ్లి ఆ సర్పం మెడమీద బంగారు బెత్తంతో గురిగా ఒక్కదెబ్బ కొట్టేసరికి ఆ సర్పం చచ్చింది. తరువాత దాని నోటినుంచి ఆ మనిషిని బయటికి లాగేశాను.\nతీరా పరికించి చూస్తే ఆ మనిషి నన్ను ఆకాశంలోకి ఎత్తుకుపోయిసవాడే. వాడితో \"ఏం, బాబూ? స్నేహితుడిపట్ల అలాగేనా ప్రవర్తించవలిసింది?” అన్నాను.\n\"అయ్యా, నా ప్రాణం కాపాడారు, మీకు ఎంతో కృతజ్ఞుణ్ణి! కాని ముందుగా మీకొక సంగతి చెప్పాలి. నేను ఆకాశంనుంచి కింద పడిపోవటానికి కారణం మీరు స్మరించిన పేరే! ఆ పేరు మేమెవరమూ స్మరించం. అది చెవిన పడితే మా శక్తులు కాస్తా పోతాయి,” అన్నాడా మనిషి.\n\"ఆ సంగతి నేనెరగను. నీకు పుణ్యం ఉంటుంది, నన్ను ఇల్లు చేర్చు. నేనా పేరు ఉచ్చరించనులే!\" అన్నాను. నన్నతను వీపున ఎక్కించుకుని క్షణంలో మా మిద్దె మీద చేర్చాడు.\nనా భార్య నన్ను మళ్లీ చూసి చాలా సంతోషించింది. \" మనం ఈ మనుషుల మధ్య ఉండటం మంచిదికాదు. వీళ్లంతా పిశాచ గణాలకు పుట్టినవాళ్లు,” అన్నది. అల్లా పేరుకూడా వినలేకపోవటంబట్టి ఆమె అన్నది నిజమేనని గ్రహించి, “అయితే మరి మీనాన్నకూడా వీళ్లతోటివాడేగా?” అన్నాను.\n\"మా నాన్న వీళ్లలోవాడు కాడు. వీళ్ల ఆచారాలెప్పుడూ ఆయన పాటించలేదు, వీళ్లు చేసే పనులేవీ చెయ్యలేదు. ఆయన పోయాడు గనక మనం ఈ దిక్కుమాలిన ఊళ్లో యిక కాపరం ఉండనవసరం లేదు. ఇల్లూ, వాకిలీ తెగనమ్ముకుని వెళ్లిపోదాం,” అని నా భార్య అన్నది.\nఉన్న ఆస్తి అంతా వీలయినంత హెచ్చు ధరలకు అమ్మేసి పుష్కలంగా డబ్బు చేసుకుని, బగ్దాదు వెళ్లి అక్కడ మా యింట, నా బంధువులమధ్య ఉండాలని నా భార్య కోరిక. ఆ ప్రకారమే నేను, నా వ్యాపారదక్షత యావత్తూ వినియోగించి, మా మామ సంపాదించిన ఆస్తి యావత్తూ ఎంతో లాభానికి అమ్మి, ఆ సొమ్ముతో ఒక ఓడా, కొంత వ్యాపార సరకూ కొన్నాను. ఆ ఓడలో నేనూ నా భార్యా ఎక్కి, దారి వెంబడి క్రయవిక్రయాలు చేసి లాభాలు సంపాదిస్తూ కాలక్రమాన బస్రా చేరాం. అక్కడినుంచి బగ్దాదు వెళ్లాం.\nనేను నా భార్యతో సహా మా యింటికి వెళ్లాను. మమ్మల్ని చూసి అందరూ ఎంతో ఆనందించారు. నేను నా వ్యవహారాలన్నీ సరిచూసుకుని, నావెంట తెచ్చిన సరుకులు దుకాణాలలో పెట్టించి, బంధు మిత్రు లందరి మధ్యా కూచుని నా ప్రయాణం విషయా లన్నీ చెప్పాను. ఇక ఎన్నడూ బగ్దాదు విడిచి దూరదేశాలకు పోనని వాళ్ల ఎదట ప్రమాణంకూడా చేశాను. ఆ ప్రమా 'ణాన్ని ఈనాటివరకూ తప్పలేదు.\nఉపసంహారం\nసిండ్బాద్ నావికుడు తన కథ ముగిం చాక కొంతసేపు ఎవరూ మాట్లాడలేదు. అతను మూటలు మోసే సింద్బాద్ వేపు తిరిగి, \"నాయనా, ఈ ధనం సంపాదించ టానికి నే నెన్ని అగచాట్లుపడ్డానో, చూశావా ? మూటలు మోస్తూ జీవితం గడిపిన నువు నాకంటె భద్రంగా బతకలేదా? నిజం చెప్పు? నువు పేదవాడివిగా ఉండిపోయా పనీ, నేను అపార ధనవంతుడి నయాననీ ఒప్పుకుంటాను. కాని భగవంతుడు మనం చేసిన ప్రయత్నాలనుబట్టే మనకు ఫలితా లిచ్చాడు,” అన్నాడు.\nబరువులు మోసేవాడు సిందాబాద్కు ప్రణామం చేసి, \" అయ్యా, నేను అజ్ఞా నంలో పాడిన ఆ పదాలను పట్టించుకో కండి!” అన్నాడు.\nనావికుడు సిందాబాద్ నెల రోజులపాటు తన అతిథులకు విందులు చేసి, అనంతరం బరువులు మోసేవాణ్ణి తన కొలువులో చేర్చుకున్నాడు. వారు జీవితాంతంవరకూ మిత్రులుగా ఉండి సుఖంగా జీవించారు. (అయిపోయింది)",
            "book_page_end": 38
        },
        {
            "title": "బెస్తవాడి అదృష్టం",
            "book_page_start": 39,
            "pdf_page_start": 57,
            "pdf_page_end": 64,
            "author": "కె. ఆనందమోహన్రావు",
            "genre": "హాస్యం",
            "moral": "అత్యాశ, మూర్ఖత్వం వలన ఉన్న అదృష్టం కూడా పోతుంది.",
            "keywords": [
                "బెస్తవాడు",
                "ఖలీఫా",
                "అదృష్టం",
                "కోతులు",
                "బంగారం",
                "మోసం",
                "అబూసాదా"
            ],
            "characters": [
                "ఖలీఫా (బెస్తవాడు)",
                "అబూసాదా (యూదువర్తకుడు)",
                "కోతులు (కుంటి కోతి, ఎర్ర బొచ్చు కోతి, అదృష్టం)",
                "ఖలీఫా (రాజు)",
                "జాఫర్ (వజీర్)"
            ],
            "locations": [
                "బాగ్దాదు",
                "టిగ్రిస్ నది",
                "నగర బజారు"
            ],
            "content": "హారున్ అల్ రషీద్ బాగ్దాదునగరంలో ఖలీఫాగా ఉన్న కాలంలో ఆ నగరంలోనే ఒక బెస్తవాడుండే వాడు. వాడు అతి పేద వాడు, వాడికి ప్రపంచజ్ఞానం కూడా ఏమీ లేదు. అందుచేత వాడికి ఎవరూ పిల్లనివ్వ లేదు. వాడి పేరుకూడా ఖలీఫాయే.\nఒకనాటి ఉదయం ఈ బెస్తవాడు మామూలుకన్న కూడా పెందలాడే లేచి, వల భుజాన వేసుకుని, చేపలు పట్టటానికి టిగ్రిస్ నదికి వెళ్ళాడు. వాడు చోట్లు మార్చి పది చోట్ల వల వేసినా ఒక్క చేప కూడా పడలేదు.\nవాడు నది ఒడ్డున చతికిలబడి, \" అల్లా ఎవణ్ణి కనికరిస్తాడో తెలీదుగద! ఆయన దయ లేనిదే తిండికూడా దొరకదు,” అని వేదాంతం చెప్పుకున్నాడు. చివరకు వాడు, \" ఇంకొక్కసారి వల విసురుతాను. ఏమైనా పడితే పడుతుంది, 'లేకపోతే లేదు!\" అను కుని, లేచి మోకాలులోతు నీళ్లలోకి వెళ్లి, వల బలంగా విసిరి, చాలాసేపు ఆగి, తర వాత వలను లాగసాగాడు.\nఈసారి వలలో ఏదో పడింది. బెస్తవాడు ఎంతో చాకచక్యంతో వలను ఒడ్డుకు లాగి చూస్తే అందులో ఒక కుంటి కోతి, ఒక కన్ను గుడ్డిది, కనిపించింది. బెస్తవాడు ముందు నిర్ఘాంతపోయాడు, తరవాత వాడికి పట్టరాని కోపం వచ్చింది. ఆ కోపంలో వాడా గుడ్డికోతిని కొట్టసాగాడు.\nఅప్పుడా కోతి మానవభాషలో, \" ఆగు, ఖలీఫా, నన్ను కొట్టకు ! నన్నిక్కడ చెట్టుకు కట్టిపెట్టి మరొకసారి పల వెయ్యి. నీ కోరిక తీరుతుంది!\" అన్నది.\nబెస్తవాడు సరేనని మరొకసారి వల వేశాడు. ఈసారికూడా వలలో కోతే పడింది. ఈ కోతి మొదటి కోతికన్నకూడా వికారంగా ఉన్నది. దాని కళ్లకు కాటుకా, పాదాలకు గోరింట ఎరుపూ ఉన్నాయి. అది చినిగిన చొక్కా తొడుక్కుని ఉన్నది.\nబెస్తవాడు రెండో కోతివంక తిరిగి, \"నన్నేం చెయ్యమంటావు?” అని అడిగాడు.\n\"నన్నిక్కడే వదిలి మరొకసారి వల వెయ్యి!\" అన్నది రెండో కోతి.\nబెస్తవాడు సరేనని మూడోమారు వల వేశాడు. ఈ సారికూడా వాడి వలలో కోతే చిక్కింది. ఈ కోతి వంటినిండా ఎర్ర బొచ్చున్నది. దాని కళ్లకు కాటుకా, పాదా లకు గోరింట ఎరుపూ ఉన్నాయి. అది ఒక నీలం చొక్కా తొడుక్కుని ఉన్నది.\n\"అరే అల్లా! ఇవాళ ఏదో ప్రళయం వచ్చింది. ఇక ఈ నదిలో కోతులు తప్ప చేపలు పడవు\" అన్నాడు బెస్తవాడు ఆశ్చర్యంతో. తరవాత వాడు మూడో కోతి కేసి తిరిగి, \"ఇంతకూ ఎవరు నువు?” అని అడిగాడు.\n\"నే నెవరినో, ఎరగవా, ఖలీఫా ? ఈ నగరంలో అబూసాదా అనే యూదువర్త కుల నాయకుడున్నాడు. నేను ఆ వర్తకుడి అదృష్టాన్ని. నా మూలంగా అతను రోజూ పది దీనారాల లాభం కళ్లజూస్తాడు!\" అన్నది మూడో కోతి.\nబెస్తవాడు మొదటి కోతికేసి తిరిగి, \"నువూ ఉన్నావు పాపిష్టి మొహానివి! పొద్దునే లేచి నీ మొహం చూశాను, నాకిన్ని అగచాట్లు వచ్చాయి!” అని దాన్ని తీవ్రంగా తిట్టనారంభించాడు.\n\" దాని జోలికి పోకు. నేను చెప్పినట్టు చెయ్యి. మరొకసారి వలవేసి అందులో ఏం పడేదీ . నాకు చూపించు!\" అన్నది మూడో కోతి.\n\" అలాగే చేస్తాను, కోతిరాజా !” అంటూ బెస్తవాడు మళ్ళీ వల వేశాడు. ఈసారి వాడి వలలో ఒక అద్భుతమైన చేప పడింది. దాని తలా, రెక్కలూ చాలా విశాలంగా ఉన్నాయి. దాని కళ్లు బంగారు పతకాల లాగా మెరుస్తున్నాయి. దాన్ని చూసి మూడో కోతి ఇలా అన్నది :\n\"ఒక బుట్ట అడుగున గరిక పరచు. దానిమీద ఈ చేపను పెట్టి మళ్లీ గరికతో కప్పు. తరవాత ఆ బుట్ట పట్టుకుని బాగ్దాదు నడిబజారుకు వెళ్లు. దారిలో ఎవరు పలక రించినా మాట్లాడకు. అక్కడ అబూసాదా దుకాణం ఉంటుంది. నువు నేరుగా అబూ సాదా వద్దకు వెళ్లి నీ బుట్టలో ఉన్న చేపను చూపు. 'దీన్ని ఇంకెవరికైనా చూపావా?' అని ఆయన అడుగుతాడు. చూపలేదని చెప్పు. ఆయన చేపను తీసుకుని నీ కొక దీనారం ఇవ్వబోతాడు. దాన్ని తీసుకోకు. రెండు దీనారా లివ్వబోతాడు. అదీ తీసు కోకు. ఆయన ఆ చేప ఎత్తు బంగారం ఇస్తా నన్నప్పటికీ తీసుకోకు. చివర కాయన నిన్ను, ' నీకు కావలిసిం దేమిటి?' అని అడుగు తాడు. 'నాకొక చిన్న ప్రమాణం చాలు!' అని చెప్పు. ఆ ప్రమాణం ఏమిటని అడుగు తాడు. ' అయ్యా, మీరు నలుగురి మధ్యా నిలబడి, \"నా అదృష్టాన్ని నీకిచ్చి, నీ అదృష్టాన్ని నేను తీసుకుంటున్నాను!” అని ప్రమాణం చెయ్యండి, అని కోరుకో. ఆయన అలాగే చేస్తాడు. అప్పుడు నేను నీదాన నవుతాను. ఆ తరవాత నీకు నేను రోజుకు పది దీనారాలచొప్పున లాభం వచ్చేటట్టు సహాయం చేస్తాను.”\nబెస్తవాడు ఈ మాటలకు పరమానందం చెంది మూడు కోతులనూ కట్టు విప్పాడు. అవి వెంటనే నదిలోకి దూకేశాయి. తరువాత వాడు తాను పట్టిన చేపను కోతి చెప్పిన ప్రకారమే ఒక బుట్టలో పెట్టి గరిక కప్పి, ఆ బుట్ట పట్టుకుని ఆడుతూ పాడుతూ పెద్ద బజారున బయలుదేరాడు. దారిలో ఎంతో మంది పలకరించారు గానీ వాడు వారి మాటలేవీ వినిపించుకోలేదు.\nఅబూసాదా చేపను చూసి చాలా ముచ్చట పడ్డాడు. ఆయన ఆ చేపను తన నౌకరు చేతికిచ్చి తన కుమార్తెకు పంపించి, బెస్తవాడి చేతిలో ఒక దీనారం పెట్టాడు.\nతన జన్మలో ఎన్నడూ బంగారునాణెం కళ్లచూడని బెస్త ఖలీఫాకు ఆ దీనారం చేతిలో పడగానే పరమానందం కలిగింది. వాడు దాన్ని తీసుకుని బయలుదేరినాక కోతి చెప్పిన మాటలు జ్ఞాపకం వచ్చాయి. వెంటనే వాడు వెనక్కువచ్చి తాను తీసు కున్న దీనారాన్ని కింద గిరవాటువేసి, \"నాకిది వద్దు! నా చేపనే ఇప్పించండి!” అన్నాడు కోపంగా.\n\"అదేమిట్రా ! ఆశాపాతకుడా? కావ లిస్తే అయిదు దీనారాలిస్తాను పుచ్చుకో. ఆ చేప నిజంగా అంత విలువ చెయ్యదు,” అన్నాడు అబూసాదా.\nఅయిదు బంగారు దీనారాలు చూసి బెస్త వాడికి కళ్లు తిరిగి పోయాయి. \" ఇంతబంగా రమే? బగ్దాదుఏలే ఖలీఫావద్ద కుడా ఇంత బంగారం ఉండదు ! నా అదృష్టం!\" అను కుంటూ వాడు ఆ డబ్బు తీసుకుని వెళ్లిపో సాగాడు. కాని కొంతదూరం వెళ్లాక వాడికి కోతిరాజు సలహా జ్ఞాపకం వచ్చింది.\nబెస్తవాడు మళ్లీ తిరిగివచ్చి, అయిదు దీనారాలూ కింద గిరవాటువేసి, \" నా చేప నా కిప్పించండి !\" అన్నాడు.\nఅబూసాదా నిర్ఘాంతపోయి, \"ఒక్క చేపకు అయిదు దీనారాలిస్తే చాలదంటావే? దాని వెల ఎంతరా ?” అని అడిగాడు.\n\"ఒక్క చిన్న ప్రమాణం!\" అన్నాడు బెస్తవాడు నిబ్బరంగా.\nఈ బెస్తవెధవ తనను యూదుమతం వదిలి ఇస్లాముమతం పుచ్చుకోమంటున్నా డని కోపంవచ్చి, అబూసాదా తన నౌకర్లతో, \"ఈ వెధవను మెత్తగా తన్నండి!” అన్నాడు.\nవాళ్లు బెస్తవాడిమీద పడి తమ యజ మాని ఆగమన్నదాకా తన్నారు. అంతా అయినాక బెస్తవాడు, \" ఇటువంటి దెబ్బలు ఈ బెస్త ఖలీఫాకు ఒక లెక్కకాదు!” అన్నాడు నవ్వుతూ.\n\" నీకేంకావాలో మర్యాదగా అడిగి పుచ్చుకు పో!” అన్నాడు.\n\" అయ్యా, తమవంటి మనిషి. ఇస్లాము మతం పుచ్చుకుంటే ఇస్లాము మతానికి ఒరిగేదిలేదు. నాకు కావలసిన ప్రమాణం వేరే ఉన్నది, \" అంటూ బెస్తవాడు అసలు సంగతి చెప్పాడు.\n\"ఈ భాగ్యానికి ఇంత రాద్ధాంతం చెయ్యాలా?” అంటూ అబూసాదా, తన అదృష్టం బెస్తవాడికి పట్టి, వాడి అదృష్టం తనకు పట్టాలని ప్రమాణం చేశాడు.\nబెస్తవాడికి తృప్తికలిగింది. వాడు ఖాళీ బుట్ట తీసుకుని అప్పటికప్పుడే నదివద్దకు పరిగెత్తి వలవేశాడు. ఆ వలలో వాడికి రక రకాల చేపలు దొరికాయి సరిగా ఆ సమ యానికే అటుగా ఒక స్త్రీ వచ్చి ఒక దీనారం ఇచ్చి వాడివద్ద కొన్ని చేపలు కొన్నది. తర వాత ఇంకొక నౌకరు వచ్చి ఇంకో దీనారం ఇచ్చి మరికొన్ని చేపలు కొనుక్కున్నాడు.\nఈ విధంగా చీకటి పడేలోపల బెస్తవాడు తాను పట్టిన చేపలన్నీ ఆ దారినపోయే వారికి అమ్మేసి పది బంగారు దీనారాలు సంపాదించుకున్నాడు.\nపదిరోజులు వరసగా ఇలాగే జరిగింది. జన్మలో ఎన్నడూ డబ్బన్నది కళ్లజూసి ఎర గని బెస్త ఖలీఫావద్ద నూరు బంగారు దీనా రాలు చేరాయి.\nఈ బెస్తవాడుండే గుడిసె వర్తకుల ఇళ్లుండే వీధి చివరన ఉన్నది. పదోరోజు రాత్రి వాడు బాగా గంజాయి తాగి, ఆ మైకంలో ఈవిధంగా ఆలోచన సాగించాడు :\n\"నేను చాలా పేదవాణ్ణని అందరూ అనుకుంటున్నారు. నా దగ్గిర నూరు దీనా రాలున్న సంగతి ఎవడికీ తెలియదు. కాని ఈ సంగతి ఎంతకాలం రహస్యంగా దాగు తుంది? ఎప్పటికైనా ఇది బయటికి పొక్కు తుంది! ఇది ఖలీఫాగారి దాకా పోతుంది. ఆయన తన ఖజనా ఖాళీ అయిపోగానే నా వద్దకు వచ్చి, 'ఒరే, నీ దగ్గిర నూరు దీనారాలున్నాయట. నా దగ్గిర ప్రస్తుతం డబ్బు లేదు. వాటిని నాకు అప్పియ్యి!” అని అడుగుతారు. నేను, 'హుజూర్, నేను అతి పేద బెస్తవాణ్ణి. నా దగ్గిర బంగారం ఎట్లా ఉంటుంది?' అంటాను. కాని ఆయన నా మాట నమ్మక తన భటులచేత నన్ను కొరడాలతో కొట్టిస్తారు. అందుచేత నేనిప్పుడు చేయవలిసిందేమిటంటే నా శరీరాన్ని కొరడా దెబ్బలకు అలవాటు చేసుకోవటం!”\nఈ విధంగా ఆలోచించినవాడై బెస్త వాడు ఒక కొరడా తీసుకుని కొట్టుకుంటూ, ఒక్కొక్క దెబ్బకూ, \"అయ్యా, నాదగ్గిర డబ్బు లేదు!”, “ అన్నీ అబద్ధాలే!” అని అరవసాగాడు.\nఈ కేకలూ, కొరడాదెబ్బల చప్పుడూ విని ఇరుగు పొరుగు ఇళ్ళవాళ్ళు నిద్ర లేచారు. బెస్తవాడి ఇంట దొంగలు పడ్డా రని వాళ్ళు అనుకున్నారు. కాని దగ్గిరికి వచ్చి చూస్తే ఇంటి తలుపులు లోపలి వైపున గడియలు పెట్టివున్నాయి.\nఇరుగు పొరుగువారిలో కొందరు బెస్త వాడి ఇంటిపక్క వున్న ఇళ్ళ డాబాల మీది నుంచి బెస్తవాడి ఆవరణలోకి దూకి, వాడు తనను తాను కొరడాతో కొట్టుకుంటూ ఉండటం చూసి, \"ఒరే, నీకేమైనా మతి పోయిందా? ఎందు కిలా కొట్టుకుంటు న్నావు?” అని అడిగారు.\nనిజానికి బెస్తవాడు అమాయకుడు. తాను ఏదైతే ఎవరికీ తెలియకుండా రహస్యంగా ఉంచుదా మనుకుంటున్నాడో ఆ డబ్బు సంగతే వారితో చెప్పేశాడు. వాళ్లు వాడి అమాయికత్వానికి నవ్వుకుంటూ, \"ఈ డబ్బు నువు సుఖపడటానికి రాలేదులే!” అని తమ దారిన తాము వెళ్లిపోయారు.\nమొత్తంమీద వాళ్లు అన్నంతా అయింది. బెస్తవాడు మరునాడు ఉదయం చేపలు పట్టబోతూ, తన డబ్బును ఇంట్లో ఉంచితే ఎక్కడ దొంగలు దోచిపోతారో అని, తన అంగరఖా లోపలివైపుస ఒక జేబు కుట్టి, నూరు దీనారాల మూటను అందులో పెట్టు కుని, తన వలా, బుట్టలూ, చేతికర్రా పట్టు కుని నదికి బయలుదేరాడు.\nఆ రోజు వాడికి ఎన్ని చోట్ల వలవేసినా ఒక్క చేపకూడా పడలేదు. మిట్ట మధ్యాన్నందాకా వాడు నది ఎగువకు కదిలి వెళ్ళాడు, కాని లాభం లేకపోయింది. చివ రకు వాడు ప్రాణంవిసిగి, మొలలోతు నీటిలో నిలబడి తన బలంకొద్దీ వలను నది లోకి విసిరాడు. ఈ విసురుకు లోపలి జేబులో ఉన్న దీనారాల మూట కాస్తా జేబులోనుంచి పైకి ఎగిరి నీటిలో పడి ముణిగిపోయింది.\nవెంటనే వాడు ఆదుర్దాగా తన బట్టలు విప్పి ఒడ్డున పెట్టి, నదిలోకి ఉరికాడు. వాడు ఎంతోసేపు నది అడుగుస వెతికాడు గాని పోయిన డబ్బుమాత్రం దొరకలేదు. చిట్టచివరకు వాడు అలిసి, ప్రాణం సొమ్మ సిల్లి ఒడ్డు చేరుకుని చూసుకుంటే బట్టలు కాస్తా మాయమయాయి; వాటిని ఎవరో కాజేశారు. దీనితో బెస్తవాడికి మతి పోయినట్టయింది. వాడు వలను తన వంటికి చుట్టుకుని వెర్రెత్తినవాడిలాగా కేక లు పెడుతూ, గెంతనారంభించాడు.",
            "book_page_end": 46
        },
        {
            "title": "రూపధరుడు – 2",
            "book_page_start": 49,
            "pdf_page_start": 67,
            "pdf_page_end": 74,
            "author": "చందమామ బృందం",
            "genre": "గ్రీకు పురాణగాథ",
            "moral": "శారీరక బలం కంటే మానసిక చురుకుదనం, తెలివి కీలకమైన ఆయుధాలు.",
            "keywords": [
                "రూపధరుడు",
                "ఒడిస్సీ",
                "సైక్లోప్స్",
                "యుద్ధం",
                "యుక్తి",
                "సారా",
                "ఉత్తుత్త మనిషి"
            ],
            "characters": [
                "రూపధరుడు (ఒడిస్సీ)",
                "ఫాలలోచనుడు (రాక్షసుడు)",
                "అనుచరులు"
            ],
            "locations": [
                "ట్రోయ్",
                "ద్వీపం",
                "రాక్షసుడి గుహ",
                "ఇథకాదేశం"
            ],
            "content": "[ట్రోయ్ పతనానంతరం ఇంటికి బయలుదేరిన రూపధరుడూ, అతని అనుచరులూ, నౌకలూ తుఫానులో పడి చాలారోజులు కొట్టుకుపోయి చిట్టచివరకు ఒక దీవిని చేరుకున్నారు. ఆ దీవిలో ఉండేవాళ్లను గురించి తెలుసుకోవటానికి బయలుదేరి, రూపధరుడు పన్నెండుమంది అనుచరులతో సహా ఒక గుహలో చిక్కుకున్నాడు. ఆ గుహ ఫాలలోచనులనే జాతికి చెందిన రాక్షసుడిది.]\nఆ రాక్షసుడి గొంతు వినేసరికల్లా గ్రీకులకు గుండెలు అవిసి పోయాయి.\nరూపధరుడే సాహసించి రాక్షసుడితో ఈ విధంగా అన్నాడు :\n\" అయ్యా, మేము ట్రోయుంచి తిరిగి ఇళ్లకు పోతున్న గ్రీకులము. దైవవశాన సముద్రంమీద పెనుగాలి వీచి మా నౌకలు మార్గం తప్పాయి. మేమిక్కడికి వచ్చి పడ్డాము. మా ప్రభువైన రారాజు జగద్వి ఖ్యాతి కన్నవాడు. ఆయన ఎన్నో దేశాలను జయించాడు, ట్రోయ్న భస్మీపటలం చేశాడు. మేము మీకు అభ్యాగతులము- అభ్యాగతి దేవుడిలాటి వాడంటారు. కనుక తమరు మాకు తగురీతిగా ఆతిథ్యం ఇచ్చి, మమ్మల్ని అన్ని ఆపదల నుంచీ కాపాడ వలసిందని మా ప్రార్ధన!”\nఈ మాటలు విని రాక్షసుడు వికటాట్ట హాసంచేసి, \"ఓరీ మతిమాలినవాడా! మేము దేవతలనూ గీవతలనూ లక్ష్యపెట్టేవాళ్లం కాము. మా ఫాలలోచనులముందు ఏ దేవ తలూ ఆగలేరు, తెలిసిందా? ఇంతకూ మీ పడవను ఎక్కడ లంగరు వేశారు? దగ్గిర లోనేనా, దూరాననా? ఆ సంగతి ముందు చెప్పు!” అన్నాడు.\nరాక్షసు డిప్రశ్న ఎందుకు వేశాడో రూప ధరుడికి అర్థమయింది. అతను యుక్తిగా, \"మాకింకా పడవ ఎక్కడిది? అది మీతీరాన గల కొండలకు తగిలి ధ్వంసమైపోయింది. నేనూ ఈ నా అనుచరులూ తప్ప మిగిలిన వాళ్లందరిని వరుణదేవుడు తన పొట్టన పెట్టుకున్నాడు!\" అన్నాడు.\nరాక్షసుడింకేమీ అనలేదు. వాడు చేతులు చాచి ఇద్దరు గ్రీకులను అందుకుని, నేలకు వేసి కొట్టిచంపి, వండుకుని ఎముకలు కూడా విడిచిపెట్టకుండా తినేశాడు. ఇది కళ్లారా చూసిన రూపధరుడికీ, అతని అను చరులకూ ప్రాణాలు నీరసించిపోయాయి.\nఫాలలోచనుడు తన భోజనం పూర్తిచేసి అయిదారు కడవల పచ్చిపాలు తాగేసి, తన గొర్రెలమధ్యన చాచుకుని పడుకుని నిశ్చిం తగా నిద్రపోయాడు.\nరూపధరుడు కత్తిదూసి నిలబడ్డాడు. ఆ రాక్షసుడి రొమ్ము తడివి గుండె ఎక్కడ ఉన్నదీ తెలుసుకుని ఒక్కపోటుతో వాణ్ణి చంపేద్దామని అతను ఆలోచించాడు. కాని అంతలోనే అతని కొక సంగతి జ్ఞాపకం వచ్చింది. అదేమిటంటే, గుహకు రాక్షసుడు అడ్డంపెట్టిన రాయిని కదిలించటం తనవల్లా, తన అనుచరులవల్లా అయేపనిగాదు. ఇప్పుడు గనక తాను రాక్షసుణ్ణి చంపేసినట్టయితే,. తానూ, తన అనుచరులూ ఈ గుహలోనే తిండికి మాడి ఘోరమైన చావు చావవలిసి ఉంటుంది. తమను రక్షించగలవారెవరూ ఉండరు. అందుచేత రూపధరుడు కత్తిని ఒరలో పెట్టేసి తన యధాస్థానంలో పడు కున్నాడు, ఆ రాత్రి అతనికి నిద్రలేదు.\nతెల్లవారింది. రాక్షసుడు లేచి, నిప్పుచేసి, తన పశుపులన్నిటినీ పాలుపితికి, దూడ లను వదిలాడు. తరవాత మరి ఇద్దరు గ్రీకులను చంపి తినేసి, మందలను తోలు కుని గుహ బయటికి వెళ్లాడు. ఈసారి వాడు పెద్దరాయిని గుహకు అడ్డంగా పెట్టి, గ్రీకులు తప్పించుకుపోకుండా చేశాడు.\nఆ రాక్షసుడు తన మందలను మేపు కోవటానికి వెళ్లాక, రూపధరుడు కాలు కాలిన పిల్లిలాగా అటూ ఇటూ పచారుచేయ సాగాడు. తన అనుచరులను చంపితిన్న ఈ రాక్షసుడిపైన ఎట్లా పగతీర్చుకోవాలా అన్న సమస్య అతన్ని బాధిస్తున్నది. ఏదైనా ఉపాయం తట్టేటట్టు చేయమని అతను తన ఇష్టదేవత అయిన బుద్ధిమతీదేవిని ఎంతగానో ప్రార్ధించాడు.\nచివరకు అతనికి ఒక ఉపాయం తట్టింది.\nఆ గుహలో ఉండే రాక్షసుడు, తనకు చేతికర్రగా ఉపయోగిస్తుందని, కణుపులు లేని నిడుపైన కర్ర ఒకటి తెచ్చి గుహలో ఉంచుకున్నాడు. అది ఇంకా పచ్చిగానే ఉన్నది. అది రమారమి తెరచాప స్తంభ మంత లావున్నది. అంతే పొడుగుకూడా ఉన్నది. రూపధరుడు ఈ కర్రలో మనిషి ఎత్తు ముక్క కోయించాడు. దాని కొన సన్నగా చెక్కి, నిప్పులో కాల్చి గట్టిచేసి గుహలో ఉన్న పేడకుప్పలో దాచాడు. ఆ రాత్రి రాక్షసుడు నిద్రపోయేటప్పుడు ఆ కర్రమొనతో రాక్షసుడి ఒంటికన్ను కాస్తా పొడిచి, వాణ్ణి గుడ్డివాణ్ణి చేసెయ్యాలని రూప ధరుడి ఆలోచన. ఇందుకుగాను ఒక్క మనిషి చాలడు. తనకు సాయపడటానికి తన అనుచరులలో మరి నలుగురిని రూప ధరుడు ఎన్నుకున్నాడు.\nసాయంకాలం కాగానే రాక్షసుడు తన మందలను తోలుకుని గుహకు తిరిగి వచ్చాడు. గొర్రెలనూ, మేకలనూ పాలుతీసి నాక గుహద్వారం ఎప్పటిలాగే మూశాడు;\nతరవాత మరి ఇద్దరు గ్రీకులను పట్టుకుని చంపి తిన్నాడు.\nఈలోపుగా రూపధరుడు ఒక కొయ్య పాత్రలో తనవద్ద వున్న సారా నింపి, దాన్ని పట్టుకుని రాక్షసుణ్ణి సమీపించి, అతడితో ఈ విధంగా అన్నాడు:\n\"ఫాలలోచనా, ఇంద, ఈ సారాయి రుచిచూడు. నీకు నరమాంసం రుచి తెలుసు గాని సారా రుచి తెలియదు. ఈ దివ్యమైన సారాయిని నీకోసం తెచ్చాను. కాని నువు చాలా చెడ్డవాడివి. మామీద నీకు కాస్త అయినా కనికరం లేదు. ఇలా ప్రవర్తించి నట్టయితే ఎవరైనా నిన్ను చూడ వస్తారా?\"\nరాక్షసుడు రూపధరుడు అందించిన కొయ్యపాత్ర అందుకుని అందులోని సారాను గడగడా తాగేశాడు. వాడి కది చాలా రుచిగా కనిపించింది.\n\"ఈ సారా ఇంకా వుంటే పొయ్యి. నీ పేరేమిటోకూడా చెప్పు! నీకు మా ఆచారం ప్రకారం అతిథిసత్కారం చేస్తాను. ఇక్కడ మేముకూడా ద్రాక్షరసం తాగు తాము గాని, దాని కీ రుచి లేనేలేదు!” అన్నాడు రాక్షసుడు.\nరాక్షసుడీ మాట అన్నప్పటికీ రూప ధరుడు తగు జాగర్తమీదనే ఉన్నాడు.\n\" నా పేరు ఉత్తుత్త మనిషి ! అన్న ప్రకారం నాకు అతిథి సత్కారం చెయ్యాలిసుమా !\" అన్నా డతను. అతను రాక్షసుడికి కొయ్య పాత్రతో మూడుసార్లు సారా ఇచ్చాడు.\n\"అయితే, ఉత్తుత్త మనిషి, నిన్ను ఆఖ రుకు తింటాను. మిగిలినవాళ్లందరూ అయి పోయేదాకా నీ జోలికి తాను. ఇదే మేము చేసే అతిథి సత్కారం!” అన్నాడు రాక్ష సుడు. ఈ మాట అంటూనే వాడు మైకం వచ్చి గొడ్డులా పడిపోయి నిద్రపోసాగాడు.\nరూపధరుడు పేడకుప్పలోనుంచి కర్రను తీసి దాని కొనను నిప్పులలో పెట్టి, తన అనుచరులకు ధైర్యం రాగలందులకు ప్రోత్సాహ వచనాలు చెప్పాడు. కొద్దిసేపట్లో కర్ర కొన ఎర్రగా కాలింది. రూపధరుడి అనుచరులు మొండి ధైర్యం తెచ్చుకున్నారు. వారి సహాయంతో రూపధరుడు ఆ కర్రను రాక్షసుడున్న చోటికి తీసుకుపోయి, ఎర్రగా కాలే దాని కొనను రాక్షసుడి కంట్లో బలంగా గుచ్చేశాడు.\nగుహ యావత్తూ దద్దరిల్లే పెడబొబ్బతో రాక్షసుడు లేచాడు. వాడు తన కంట్లో గుచ్చుకునివున్న కర్రను ఊడబెరికి దూరంగా పారేసి, ఇతర ఫాలలోచనుల కోసం కేకలు పెట్టసాగాడు. ఆ పరిసరా లలో ఉన్న గుహలలో నివసించే రాక్షసులు వాడి పెడబొబ్బలు విని పరిగెత్తుకుంటూ వచ్చారు. వాళ్లు గుహ బయటినుంచి, \" ఏం జరిగింది? ఎందుకలా రంకెలు పెట్టి, అర్ధ రాత్రివేళ మా నిద్రను చెడగొట్టుతున్నావు? ఎవరన్నా నీ మందలను ఎత్తుకుపోయారా? ఎవరన్నా నిన్ను బలంతోగాని, యుక్తితో గాని చంపుతున్నారా?” అని అడిగారు.\n\"అవునవును. నన్ను ఉత్తుత్త మనిషి యుక్తితో చంపుతున్నాడు,” అన్నాడు గుహలో వున్న రాక్షసుడు.\n\"ఉత్తుత్త మనిషి చంపటమేమిటి? వెర్రివేషాలు వెయ్యక పడుకో. ఒంటో సరిగా లేకపోతే తెల్లారే లోపల అదే సద్దు కుంటుంది!\" అంటూ మిగిలిన ఫాలలో చనులు తమ దారిన తాము వెళ్లిపోయారు.\nఆ తరవాత గుహలో ఉండే రాక్షసుడు, చూడటానికి కన్ను లేదుగనక, తడువు కుంటూ గుహ ద్వారంవద్దకు వెళ్ళి, ఆ ద్వారానికి అడ్డంగా వున్న రాతిని ఎత్తి పక్కన పెట్టి, ద్వారానికి అడ్డంగా తిష్ఠవేసి, కావలి కూచున్నాడు.\nగ్రీకులు బయటికి వెళ్ళటానికి యత్నిస్తే పట్టుకుందామని వాడి ఉద్దేశం.\nకాని రూపధరుడు వాడనుకున్నంత అమాయకుడు కాడు. ఈ గుహలోనుంచి తానూ, తన అనుచరులూ బయటపడటా నికి అనేక మార్గాలను అతను అదివరకే ఆలోచించిపెట్టాడు. వాటన్నిటిలోకీ అతనికి ఒక పద్ధతి ఉత్తమంగా కనిపించింది.\nఅదేమిటంటే: ఈ రాక్షసుడి గొర్రెలు తెగబలిసి, చాలా పెద్దవిగా వున్నాయి. వాటి ఒంటిమీద బొచ్చుకూడా బాగా పెరిగివున్నది. రూపధరుడు మూడేసి గొర్రెలను కలిపి కట్టి, మధ్యగొర్రె పొట్టకు తన అనుచరుణ్ణి ఒక్కొక్కణ్ణి చొప్పున కట్టాడు. ఈ విధంగా తన మిగిలిన అనుచరులలో ఒక్కొక్కడి కోసమూ మూడేసి గొర్రెలు ఏర్పాటుచేసి చిట్టచివరకు తాను ఒక్కడూ మిగిలాడు.\nరాక్షసుడి గుహలో వున్న గొర్రెలన్నిటిలోకి పెద్దదైన ఒక పోతును తనకుగాను అతను ప్రత్యేకించుకున్నాడు.\nకొంత సేపటికి తెల్ల వారిపోయింది.\nగొర్రెలూ, మేకలూ మేతకోసం బయలు దేరాయి. గుహద్వారంలో కూచుని ఇంకా బాధతో మూలుగుతున్న రాక్షసుడు, బయ టికి వెళ్ళే తన గొర్రెలనూ, మేకలనూ వీపుల మీద తడవసాగాడు.\nతన శత్రువులు వాటి అడుగున ఉంటా రని ఆ మూఢుడుకి తట్టలేదు.\nతన అనుచరులంతా దాటి వెళ్లాక, రూపధరుడు తనకోసం ప్రత్యేకించుకున్న గొర్రె అడుగుభాగాన, దాని బొచ్చును గట్టిగా పట్టుకునివుండి, దానితోబాటు బయటికి వచ్చాడు. ద్వారంవద్ద రాక్షసుడు ఆ గొర్రె పొటేలునుకూడా వీపుమీద తడివి, \"రోజూ అన్నిటికన్న ముందు వెళ్ళేదానివి, ఇవాళ అన్నిటికన్న వెనకపడ్డావేమే, సోమరిపోతా? దుర్మార్గుడైన ఉత్తుత్త మనిషి నీ యజ మానిని తప్పతాగించి, కన్నుపొడిచి గుడ్డి వాణ్ణి చేశాడన్న విచారంతో కుంగిపో తున్నావా? వాణ్ణి తగిన విధంగా నేను శిక్షి స్తాలే! దిగులుపడకు!\" అంటూ దానిని బయటికి వెళ్ళిపోనిచ్చాడు.\nగొర్రెపోతు గుహ దాటి కొంత దూరం వెళ్లాక రూపధరుడు దాని జూలును వదిలి పెట్టి లేచి నిలబడ్డాడు. తరవాత అతను తన అనుచరులను ఒక్కొక్కరినే కట్లు విప్పి గొర్రెలనుంచి విడిపించాడు. ఈవిధంగా రూపధరుడి చాకచక్యంవల్ల రాక్షసుడి వాత పడకుండా ప్రాణాలతో బయటపడిన గ్రీకులు వేగంగా పరిగెత్తి తీరాన తమకోసం వేచి వున్న నౌకను చేరుకున్నారు.\nరూపధరుడూ, మిగిలిన పన్నెండుమందీ ఏమైపోయారో అని ఆందోళన చెందుతూ నౌకలో కనిపెట్టుకునివున్న వారు, జరిగిన సంగతి తెలుసుకుని, రాక్షసుడికి ఆహారమై పోయిన తమ అనుచరులకోసం పెద్దపెట్టున శోకాలు పెట్టసాగారు.\nరూపధరుడు వారి శోకాన్ని వారించుతూ, \"ఇది శోకించటానికి సమయంకాదు. మనకు వ్యవధి లేదు. అందినన్ని గొర్రెలనూ, మేక లనూ పట్టుకు రండి. మనం బయలుదేరి పోదాం!” అన్నాడు. రూపధరుడి అనుచ రులు అలాగే చేసి నౌకను సముద్రంమీదికి తీసుకు పోసాగారు.\nనౌక తీరంవడిలి కొంత దూరం వెళ్లింది. అప్పుడు రూపధరుడు రాక్షసుడి గుహకేసి తిరిగి ఎలుగెత్తి ఇలా కేక పెట్టాడు :\n\"ఓరీ పాపాత్ముడా! ఫాలలోచనా! నేనూ నా అనుచరులూ, సులువుగా నీకు లొంగుతామనుకున్నావురా? అతిథులను చంపి తిన్నందుకు నీకు తగిన శాస్తి జరి గింది! ఇకనైనా బుద్ధి తెచ్చుకోరా !”\nఈ కేక రాక్షసుడికి వినిపించింది. వాడు కోపావేశంతో ఒక పెద్ద కొండరాయిని, మట్టి పెళ్లను విరిచినట్టు విరిచి, రూపధరుడి గొంతు వినించిన దిక్కుగా విసిరాడు.\nఈ రాయి రూపధరుడి నౌకకంటె దూరంగా వెళ్లి పడింది. అది పడిన చోట బ్రహ్మాండ మైన అల బయలుదేరి, రూపధరుడి నౌకను మళ్లీ తీరానికేసి తోసుకురాసాగింది.\nరూపధరుడు ఆదుర్దాగా గడవేసి నౌకను మళ్లీ సముద్రంవేపు తోస్తూ, తెడ్లు జోరుగా వెయ్యమని తన అనుచరులకు కళ్లతో సైగ చేశాడు. ఈసారి నౌక పూర్వం కన్న రెట్టింపు దూరం వెళ్లాక రూపధరుడు మళ్ళీ రాక్షసుణ్ణి కవ్వించటానికి ఉపక్ర మించాడు. ఊరుకోమని అతని అనుచ రులు ఎంతగానో ప్రాధేయపడ్డారు; కాని అతను వారి మాట లక్ష్యపెట్టక ఎలుగెత్తి ఈ విధంగా అన్నాడు:\n“ఓరీ రాక్షసాధమా! నీ కన్ను పోగొట్టిన దెవరని ఎవరైనా అడిగితే, ఆ పని చేసినవాడు రూపధరుడని చెప్పు! వాడు ట్రోయ్ని జయించిన వీరుడని చెప్పు! వాడిది ఇథకాదేశమని చెప్పు!”\nఈసారి రాక్షసుడు మరొక పెద్ద కొండ రాయి విరిచి తన బలంకొద్ది గురిగా విసి రాడు. అది రూపధరుడి నౌకకు చాలా సమీపంగా వచ్చి పడింది. అయితే ఈసారి దానినుంచి బయలుదేరిన అల రూపధరుడి నౌకను తీరానికి మరింత దూరంగా తీసుకు పోయింది.\nత్వరలోనే రూపధరుడూ అతని అను చరులూ మిగిలిన నౌకలను చేరుకున్నారు.\nఆ నౌకలలో వుండిన గ్రీకులు తమ అను చరుల క్షేమంకోసం ఎంతో బెంగపడి వున్నారు. వారికిప్పుడు పరమానందం కలి గింది. కాని రాక్షసుడికి ఆహారమైపోయిన వారికోసం వారంతా దుఃఖించారు.\nతరవాత రూపధరుడు తెచ్చిన గొర్రెలను చంపి అందరూ సమంగా పంచుకుని తిని, ఉత్సాహంగా సారా తాగి గ్రీకులు పగలల్లా వెళ్ళబుచ్చి, ఆ రాత్రికి తీరానే పడుకుని నిద్రపోయారు. మర్నాడు తెల్లవారుతూనే రూపధరుడు, నౌకలన్నీ లంగరు ఎత్తి ప్రయాణం సాగించవలిసిందిగా ఉత్తరు విచ్చాడు. అవన్నీ సముద్రంమీద మళ్ళీ బయలుదేరాయి. (ఇంకా వుంది)",
            "book_page_end": 56
        },
        {
            "title": "మిత్రభేదం",
            "book_page_start": 57,
            "pdf_page_start": 75,
            "pdf_page_end": 77,
            "author": "విద్వాన్ విశ్వం",
            "genre": "గేయకథ",
            "moral": "తెలివిమాలిన మిత్రుడికంటే తెలివైన శత్రువు మేలు. మూర్ఖత్వం, అత్యాశలు అనర్థాలకు దారితీస్తాయి.",
            "keywords": [
                "పాపబుద్ధి",
                "ధర్మబుద్ధి",
                "కొంగ",
                "పాము",
                "న్యాయం",
                "యుక్తి"
            ],
            "characters": [
                "పాపబుద్ధి",
                "ముసలి తండ్రి",
                "ధర్మబుద్ధి",
                "కొంగ",
                "పాము",
                "ఎండ్రి",
                "ముంగిస"
            ],
            "locations": [
                "అడవి",
                "జమ్మిచెట్టు",
                "కొలను",
                "నగరం"
            ],
            "content": "వినిపింప వారలు - విస్మయ మంది\nఅనిరి సాక్ష్యము లే-నియట్టి వ్యాజ్యమును\nకనుగొను టెట్లని-క్రమ్మఱ వాడు\nతనకు చెట్లే సాక్షులని విన్నవించె\nసరి రేపు పోదమా - స్థలమున కంచు\nపురము పెద్దలు సెప్ప - నరిగి రిర్వురును.\nఆ రేయి తండ్రితో - ననె పాపబుద్ధి\nఊరెల్ల వచ్చు నే-దో చేయవలయు\nనాయనా ! అడవిలో - నట నొక్క జమ్మి\nపాయకయుండు నా - పంపును సేయు\nదాని తొఱ్ఱను జేరి - దైవమ్మువోలె\nకానరాకనె పల్క-గావలె సాక్షి\nపొమ్మన్న, నీచుడౌ - పుత్రుని మాట\nకిమ్మనకుండ కా-నిమ్మనె తండ్రి\nధనము పూడ్చిన వన-మ్మును రేపకడనె\nజను అధికారులు- చని చేరినారు.\nఅట జమ్మిచెట్టు చెం-గట నిలుచుండి\nపటు కంఠమున ననె - పాపబుద్ధియును\nవనదేవతా నీవె - నను రక్షసేయు\nధనమెల్ల పోగొట్టు కొనినాడ నేను.\nమాలోన నెవ్వరీ - మహిత ధనమ్ము\nనీలాగు దోచిరో - నీవె వచింపు.\nఅన్నంత తొఱ్ఱలో - అణగిన ముసలి\nచిన్నగా నెలుగెత్తి - చెప్పె నిట్లనుచు\n'దొంగిలించినవాడు - థూ! ధర్మబుద్ధి\nసంగతి యిది ' యని - చాలించె వాడు.\nకటకటా యిది యేటి - కర్మ మటంచు\nతటుకున నటు వెళ్లి - ధర్మబుద్ధియును\nగడ్డిగాదము చెట్టు-కడ ప్రోగుసేసి\nచెడ్డ చూతమటంచు - చెత్త ముట్టించె\nగబగబ మంటలు - గగనాని కెగయ\nదబదబ త్రోసుక - ధరణిపై దుమికి\nఆ పాపబుద్ధి క-న్నాయన యేడ్చె\nతాపమ్ము కలిగి ద-గ్ధశరీరు డగుచు\nజనులెల్ల గుమిగూడి - తను నిందసేయ\nవినిపించె వాడు ఆ - విధమెల్ల కడకు\nమందలించుచు పెద్ద - లందఱు పట్టి\nపంద యటంచు నా - పాపపుబుద్ధి\nచెట్టుకొమ్మకు వ్రేల-గట్టి శిక్షించి\nఇట్టు అన్నారు తా - మిది యంత చూచి :\nకొంగా, పామూ కథ :\nకలదు కొంగలు కొల్ల-గా ఉన్న మజ్జి\nఅల దాని తొఱ్ఱలో - కల దొక్క పాము.\nపుట్టి పుట్టక ముందె - పొట్ట బెట్టుకొని\nచెట్ట పామది వాని - చేడ్పాటువఱచె.\nఒకపరి పిల్లల - నూడ్చి వేయంగ\nబక మది చింతించి - కకవిక పడుచు\nకొలనుగట్టును జేరి - తల వంచివేసి\nజలజల కన్నీరు - జార్చుచు నుండె.\nఎండ్రి యేతెంచి యి-దేమని యడిగి\nతీండ్రించు దిగులును - తెలుసుకొన్నాక\nతమకు కొంగలు శత్రు తతి గాన వాని\nగమి నాశమొందింప-గా నెంచి బొంకె.\n\"మామ ! చేపల గొని-మఱి మఱి పోయి\nఆ ముంగిస వసించు నా దరినుండి\nపామున్న చోటిదా-కా మణి వేయు\nమా ముంగి పామును - హతమొనరించు”\nఅని చెప్ప నిజమని ఆ కొంగ వెళ్ళి\nవినిన రీతి నొనర్ప - వేగమే ముంగి\nగునగున వచ్చి పా-మును చంపి పిదప\nకనబడ్డ కొంగనె-ల్లను చంపి పోయె.\nపాము చంపు నుపాయ-మేమొ చూచినది.\nతామట్లు చచ్చుట - తలపదా కొంగ\nఅట్టులె యీ పాప్ - అర్థమ్ము గోరి\nఇట్టు లిక్క-ట - యెరుగడు సుండు.\nకరటకుడు :\nఅట్టులే దమనకా - హతమతివగుచు\nఇట్టు లీ కీడు నీ-వే తెచ్చినావు.\nనీ దాపున వసింప-నేరాదు వినగ\nలేదె నీ కొక కథ - లేకివాడవుర ?\nయు క్తికి ప్రతియు క్తి :\nఒక నగరమ్మున - నొక ధనశాలి\nసకలమ్ము పోవ దేశము వీడ నెంచె\nకట! పూవు లమ్మి ఇచ్చట కట్టె లమ్ము\nటెటులంచు పోవ నుం-కించె నాతండు.\nతమవారు సంపాద-నము సేసియున్న\nఅమల లోహపు తుల - నట నొక్క శెట్టి\nకడనుంచి వెళ్ళ అ-క్కడ యక్కడనక\nచెడుకాలమని ఊళ్ళు - చెడ తిరుగాడె.\nవెనుకకు వచ్చి శె-ట్టిని తుల యడుగ\nఅనే దాని నెలుకలు - తినెనంచు వాడు.\nఅటులనా సరియని - అటు నిటు తిరిగి\nపటు యుక్తిశాలి అంతట ఎత్తువేసె.\nస్నానార్థ మని నది - సరస కేగుచును\nవాని కుమారుని-తోడనే నడిచె\nఆట నీట మునిగి ఆ వటువును దాచి\nమిటకరించుచు వచ్చి - మిన్నులు చూచె.\nఎడి నా సుతుండని - అడిగెను వాడు.\nచెడు డేగ తన్నుక - వడినేగె ననెను.\nదుర్మార్గుడా ! డేగ - దోచునా బాలు\nధర్మాధికారుల - దఱి కీర్తునంచు\nవాడు వీడును రాచ-వాడకు నఱిగి\nవా డెత్తి పోవగా - వాదుకు దిగిరి\nపెద్దమనుష్యు లీ - పెను వాదు వించు\nఅద్దిరా డేగయే - హరియించు నెట్లు?\nఅనినంత తిరిగి వచ్చిన ధని అనియె\nఅనుమాన మేటికి-దంతయు జరుగు\nఇనుప త్రాసును తిను - నెలుకలే యుండ\nవిను డింక బాలుని - వినువీధి కెత్తి\nకొనిపోవు డేగలు - గూడను ఉండు\nఅని వారు ఆశ్చర్య-మున వినుచుండ\nజరిగిన కథనెల్ల - చక్కగా జెప్ప\nకరము నవ్విరి వారు - సరియుద్ది యంచు.\nకడకు పెద్దలు వాని - కడ తుల నిచ్చి\nఎడవాని రప్పించి - యిదిగో అన్నారు.\nతెలివిమాలిన స్నేహి - తుల కంటె మేలు\nతెలివైన పగవాడు - తెలియదా నీకు.\nదమనకుడు :\nఅది యెట్లు వివరింపు - మా సంగతేదొ\nగదిరివేయకు మూర-కయె సోదరుండ !",
            "book_page_end": 59
        },
        {
            "title": "వెన్నెల నిచ్చెన",
            "book_page_start": 60,
            "pdf_page_start": 78,
            "pdf_page_end": 80,
            "author": "ఎన్. విమలకుమారి",
            "genre": "హాస్యం",
            "moral": "తెలివైన వ్యూహాల ద్వారా బలమైన శత్రువును కూడా సులభంగా ఓడించవచ్చు.",
            "keywords": [
                "తెనాలి రామలింగడు",
                "గజదొంగ",
                "వెన్నెల",
                "నిచ్చెన",
                "యుక్తి",
                "ఖజానా"
            ],
            "characters": [
                "తెనాలి రామలింగడు",
                "రామలింగడి భార్య",
                "గజదొంగ",
                "శ్రీకృష్ణదేవరాయలు"
            ],
            "locations": [
                "విజయనగరం",
                "రాజుగారి కోట",
                "రామలింగడి ఇల్లు"
            ],
            "content": "శ్రీకృష్ణదేవరాయలు విజయనగర సామ్రా జ్యాన్ని పరిపాలించే కాలంలో, విజయ నగరంలోనే ఒక గజదొంగ బయలుదేరి రోజు కొక ఇంట్లో దొంగతనం చెయ్య సాగాడు. వాణ్ణి పట్టుకోవటానికి రాజుగారు చేయించిన ప్రయత్నాలేవీ చిన్నమెత్తయినా ఫలించ లేదు.\nఈ దొంగను ఎలాగైనా పట్టుకోవాలని తెనాలిరామలింగడికి బుద్ధి పుట్టింది. అతను నలుగురు చేరిన చోటికల్లా వెళ్లి, \"ఈ గజ దొంగ మా ఇంటిమీద ఎప్పుడు వచ్చి పడతాడోనని భయంగా ఉంది. ఎందుచేత నంటే మా నట్టింటో చాలా ధనరాసు లున్నాయి!” అంటూ వచ్చాడు.\nతెనాలిరామలింగడి ఇంట్లో చాలా ధనం ఉన్నదన్న సంగతి త్వరలోనే గజదొంగ చెవిని పడింది. వాడికా సంగతి తెలిసి ఏదో రాత్రి తన ఇంటికి రావాలనే తెనాలి రామలింగడి ఉద్దేశంకూడా. దొంగ తమ ఇంటికి వచ్చినప్పుడు ఏం చెయ్యాలో ఎలా మాట్లాడాలో రామలింగడు తన భార్యకు బాగా నూరిపోశాడు.\nఇంతలో ఒక రాత్రి గజదొంగ రామ లింగడి ఇంటికి రానేవచ్చాడు. వాడికోసం రాత్రిళ్ళు మేలుకునివుంటున్న రామ లింగడు, ఇంటి కప్పుమీద దొంగ కదులు తున్న అలికిడి వినగానే, పక్కన ఉన్న తన భార్యకు సైగచేశాడు.\nవెంటనే ఆవిడ గొంతెత్తి, \" ఏమండీ, దొంగాడు మనింటికికూడా వస్తాడేమో? నాకు భయంగావుంది,\" అన్నది.\n\" రానియ్యవే ! మనింటో వున్న సొత్తంతా ఎత్తుకుపోతే దీనికి నాలుగింతలు తెస్తాను!” అన్నాడు రామలింగడు.\n\" నేను రోజూ అడుగుదామని మరిచి పోతున్నాను, ఈ బంగారమూ, రత్నాలూ ఎక్కడనుంచి తెస్తారండీ మీరూ?” అన్నది రామలింగడి భార్య.\n\"ఒసే, గట్టిగా అరవకు! నేనూ ఈ సొత్తంతా దొంగతనం చేసి తెచ్చిందే!” అన్నాడు రామలింగడు.\n\"ఎక్కడ దొంగతనం చేస్తారండీ?” అని భార్య అడిగింది.\n\" ఆ ఊపంతా నీకెందుకు? అనవసర ప్రసంగం చెయ్యక పడుకుని నిద్రపో!” అన్నాడు రామలింగడు.\n\"అలాకాదు ! చెబితేగాని వదిలి పెట్టను ! దొంగతనం చేస్తే మిమ్మల్ని ఎవరూ పట్టు కోరా?” అన్నది భార్య.\n\"బ్రహ్మరుద్రుడు దిగివచ్చినా పట్టుకో లేరు. నాదగ్గిర ఒక మంత్రం వున్నది!\" అన్నాడు రామలింగడు.\n\"ఏమిటండీ ఆ మంత్రం?\" అని అడి గింది భార్య.\nరామలింగడు చాలాసేపు భార్యమీద విసుక్కుని చివరకు, \"నన్ను శనిలాగా పట్టావే! నా రహస్యం చెబుతా విను. రాజు గారి కోటలో ఖజానా వుంది చూశావా? అది అయిదు నిలువుల ఎత్తుంటుంది. దాని కప్పుకు కొంచెం దిగువగా గోడలో మనిషి పట్టేటంత గవాక్షం ఒకటున్నది. నేనేం చేస్తానో తెలుసా? వెన్నెల రాత్రిపూట ఖజానా ఇంటి కప్పుమీదికి చేరుకుంటాను. గవాక్షంలోనుంచి చెన్నెల లోపలికి పడే దాకా వేచివుండి, ' ఓం భ్రాంతి! ఓం భ్రాంతి! ఓం భ్రాంతి!' అని మూడుసార్లు చదువుతాను. ఆ మంత్రం చదవగానే చంద్రకిరణాలు తాళ్ళులాగా అయిపోయి నా చేతికి పట్టు చిక్కుతాయి. వాటి వెంబడి జారి ఖజానాలోకి దిగుతాను. నాకు కావలి సిన సొత్తంతా మూటగట్టుకుని మళ్ళీ కిరణాలు పట్టుకుని గ వాక్షంలో నుంచి పైకెక్కి వచ్చేస్తాను. దొంగతనం ఎలా జరిగి నదీ బ్రహ్మరుద్రుడుకూడా తెలుసుకోలేడు.\nఇలా వెన్నెల నిచ్చెన సహాయంతో నేను రాజుగారి ఖజానాను కొల్లగొట్ట గలుగు తున్నాను. అందుకే నన్నింతవరకు పట్టు కున్నవారు లేరు!\" అన్నాడు తన భార్యతో.\n\" అదా సంగతి?” అంటూ తెనాలి రామలింగడి భార్య తృప్తి చెందినదాని లాగా నటిస్తూ కళ్లు మూసుకున్నది.\nభార్యా భర్తల మధ్య జరిగిన సంభాషణ యావత్తూ గజదొంగకూడా విన్నాడు. వాడికి ఇప్పుడు మామూలు దొంగతనాలమీద మోజు తగ్గిపోయింది. దోస్తే రాజుగారి ఖజానాయే దోచాలనుకున్నాడు.\nమర్నాడు రాత్రే వాడు ఇళ్ల కప్పుమీదుగా పాకుతూ రాజుగారి ఖజానా ఉండే కప్పును చేరుకున్నాడు. రామలింగడు చెప్పిన గవాక్షం కనిపించింది. అది భూమికి దాదాపు అయిదు నిలువుల ఎత్తున వున్నది. అయినా గజదొంగ భయపడలేదు. ఆ గవాక్షంలో నుంచి చంద్రకిరణాలు ఖజానాలోకి పడే దాకా వేచిఉండి, వాడు మూడుసార్లు, \" ఓం భ్రాంతి! ఓం భ్రాంతి ! ఓం భ్రాంతి!” అని చదివి, గవాక్షంమీద అడుగుపెట్టి చేతితో కిరణాలను పట్టుకున్నట్టు నటిస్తూ లోపలికి దూకాడు.\nవాడిచేతికి గాలితప్ప ఏమీ చిక్కలేదు. అంత ఎత్తునుంచి పడటంవల్ల వాడికాళ్లు రెండూ విరిగిపోయాయి. మర్నాడు రాజ భటులు ఖజానా తెరిచినప్పుడు, గజదొంగ కదలలేని స్థితిలో ఉండటంవల్ల వాళ్లకు సులువుగా దొరికిపోయాడు. దొంగతోబాటు వాడు దోచుకున్న సొత్తంతా దొరికింది.\nతరువాత తెనాలిరామలింగడు రాయల వారి సభలో తాను గజదొంగను పట్టుకోవ టానికి పన్నిన యుక్తినిగురించి చెప్పాడు. సభికులందరూ విరగబడి నవ్వారు.\nగజదొంగను పట్టించినందుకు రాయల వారు రామలింగడికి మంచి బహుమానం కూడా ఇచ్చారు.",
            "book_page_end": 62
        },
        {
            "title": "వెర్రిబాగులవాడు",
            "book_page_start": 63,
            "pdf_page_start": 81,
            "pdf_page_end": 84,
            "author": "టి. విద్యాసాగర్",
            "genre": "హాస్యం",
            "moral": "తెలివిమాలిన మిత్రులు ప్రమాదకారులు, వారి మాటలు నమ్మి నష్టపోకూడదు.",
            "keywords": [
                "వెర్రిబాగులవాడు",
                "బంగారం",
                "మోసం",
                "గొడ్డలి",
                "చెట్టు",
                "శాస్త్రులు"
            ],
            "characters": [
                "వెర్రిబాగులవాడు",
                "పెద్ద అన్న",
                "రెండో అన్న",
                "శాస్త్రులుగారు",
                "ముసలివాడు (దొంగ)"
            ],
            "locations": [
                "గ్రామం",
                "అడవి",
                "మోడు చెట్టు"
            ],
            "content": "పూర్వం ఒక గ్రామంలో ముగ్గురు అన్న దమ్ములుండేవారు. వారిలో మూడోవాడు వెర్రిబాగులవాడు. తండ్రి చనిపోయినాక పెద్దవాళ్ళిద్దరూ ఆస్తి పంచుకుని, మూడో వాడికి ఒక పాత పెట్టెమాత్రంఇచ్చారు.\nఒకనాడు పెద్దవాళ్లిద్దరూ అమ్మే సరుకు లను తీసుకుని సంతకు బయలుదేరి వెళ్ళారు. సంతకు తానుమాత్రం ఎందుకు వెళ్ళగూడదనుకుని, ఒక ఎద్దు కొమ్ములకు పలుపు కట్టి, పలుపుతాడు చేతబట్టుకుని వెర్రిబాగులవాడు కూడా బయలుదేరాడు.\nవాడు అడవిదారిన పోతూవుండగా ఒక ఎండిపోయిన చెట్టు గాలికి కదిలి, కొమ్మల రాపిడికి కిరకిరలాడింది. వెంటనే వెర్రి బాగులవాడు ఆగి, \" ఈ ఎద్దును కొంటా నంటావా? ఇరవై రూపాయలు ఆఖరు బేరం! ఇష్టమైతే కొను. లేకపోతే లేదు. అంతే !” అన్నాడు. చెట్టు మళ్ళీ కిరకిరలాడింది.\n\"డబ్బు చెల్లించటానికి గడువుకావాలా? రేపు ఇవ్వొచ్చులే. ఇంతలో నీ డబ్బెక్కడికి పోతుంది. ఇదుగో ఎద్దు!\" అంటూ వెర్రి బాగులవాడు తాను సంతకు తీసుకుపోతున్న ఎద్దును ఆ ఎండిన చెట్టుకు కట్టేసి, సంతో షంగా ఇంటికి వెళ్లిపోయాడు.\n\"ఏంరా, వెర్రివాడా ? నీ ఎద్దు కనిపించ దేం?” అని అన్నలు అడిగారు.\n\" ఇరవై రూపాయలకు అమ్మేశాను!\"\" అన్నాడు వెర్రిబాగులవాడు.\nఅన్నలు ఆశ్చర్యంతో, \" అదేమిటి? డబ్బేదీ?” అన్నారు.\n\"రేపటిదాకా గడువిచ్చాలే!\" అన్నాడు వెర్రిబాగులవాడు. అన్నలు వాణ్ణి తిట్టి అంతటితో ఆ విషయం పోనిచ్చారు.\nమర్నాడు తెల్లవారుతూనే మూడోవాడు బయలుదేరి అడవిలో ఉన్న మోడు చెట్టు వద్దకు వెళ్ళాడు. చెట్టు గాలికి ఊగుతూ కిరకిరలాడుతున్నదిగాని, ఎద్దు లేదు.\nవెర్రిబాగులవాడు చెట్టుతో, \"అన్న ప్రకారం నా పైకం యిచ్చెయ్యి!” అన్నాడు.\nచెట్టు కిరకిరలాడింది.\n\"రేపా? ఇంకానయం ! ఇవాళంటే సరే గదా అని ఒప్పుకున్నాను. అంతగా అడుగు తున్నావు గనక పోనీ రేపటిదాకా ఆగుతాను. రేపు ఇవ్వకపోతే ఎంతమాత్రమూ మర్యా దగా వుండదు. తరవాత నీ యిష్టం!\" అని చెట్టుతో చెప్పి వాడు ఇంటికి వచ్చేశాడు.\n\"నీ డబ్బు తెచ్చుకున్నావా?” అని అన్నలు వాణ్ణి అడిగారు.\n\" ఇంకా లేదు. రేపటిదాకా ఆగాలి!\" అన్నాడు వాడు.\n\" ఇంతకూ ఎద్దును ఎవరికి అమ్మావు?” అని వాళ్లు అడిగారు.\n\" అడివిలో వుండే మోడు చెట్టుకు,\" అని వాడు జవాబిచ్చాడు.\n\" వెర్రి వెధవా!” అని తిట్టారు అన్నలు.\nవెర్రిబాగులవాడు మర్నాడు ఉదయమే లేచి, గొడ్డలి భుజానపెట్టుకుని అడవిలో వుండే చెట్టువద్దకు వెళ్ళాడు.\n\"నాడబ్బు నాకు కక్కెయ్యి! నీకు అప్పు పెట్టినందుకు మా అన్నలు నన్ను తిట్టారుకూడా!\" అన్నాడు వాడు చెట్టుతో.\nచెట్టు కిరకిరలాడింది.\n\"అదేం కుదరదు! ఇంక ఒక్కక్షణం ఆగను, నా డబ్బు నా కివ్వకపోతే నిన్ని ప్పుడే పేళ్లు వేసెయ్యగలను, జాగర్త!\" అన్నాడు వెర్రిబాగులవాడు.\nచెట్టు కిరకిరలాడింది. వెర్రిబాగులవాడు గొడ్డలి ఎత్తి దాని బోదెమీద కొట్టసాగాడు.\nఅసలే ఎండి, చీకి ఉన్న ఆ చెట్టు నాలుగు దెబ్బలకల్లా పెళపెళా విరిగి పడింది.\nఅది అంత సులువుగా విరగటానికి మరొక కారణమేమంటే ఆ చెట్టుబోదెలో తొర్ర ఒకటి ఉంది. అందులో కొందరు దొంగలు తాము దోచిన బంగారం దాచు కున్నారు. చెట్టు విరిగి పడగానే బంగార మంతా వెర్రిబాగులవాడి కళ్లబడింది.\nఆ బంగారంలో కొంత తన జేబుల్లో కుక్కుకుని వాడు ఇంటికి పరిగెత్తాడు.\n\"ఈ బంగారమంతా నీకెక్కడిదిరా?” అని అన్నలు వాణ్ణి అడిగారు.\n\" నాలుగు తగిలించేసరికి అడవిలో చెట్టు కక్కింది! ఇంకా చాలా ఉంది. నేను కొంచెమే తెచ్చుకున్నాను!” అన్నాడు వెర్రిబాగులవాడు.\nవాడి అన్నలు వెంటనే వాణ్ణి తీసుకుని అడివికి వెళ్లి, మిగిలిన బంగారంకూడా తీసుకుని ఇంటిదారి పట్టారు.\n\" నువు పట్టి వెర్రికుంకవు! మనదగ్గిర ఈ బంగారం ఉన్నట్టు ఎవరికీ తెలియ నివ్వకు! తెలిస్తే ప్రమాదం!” అని వెర్రి బాగులవాడితో అన్నలు చెప్పారు.\n“నేనెవరికీ చెప్పను!” అన్నాడు వాడు.\nవారు కొంతదూరం వెళ్ళేసరికి వాళ్ళ ఊరి శాస్త్రులుగారు ఎదురుపడి, \"ముగ్గురూ గోతాలలో ఏమిటో తెస్తున్నారే ! ఏమిటవి?” అని అడిగాడు.\n\"దొండకాయలు!\" అని పెద్దవాళ్లు చెప్పారు. కాని వెర్రిబాగులవాడు వెంటనే, \"శాస్తుల్లుగారిని మోసం చెయ్యవచ్చా? ఇది బంగారం, శాస్తుల్లుగారూ, బంగారం! కావలిస్తే చూడండి!\" అంటూ తన మూట విప్పి చూపాడు.\nఅంత బంగారం చూడగానే శాస్తుల్లుగారు మతిపోయినట్టయి, మూటలోనుంచి రెండు గుప్పిళ్ల బంగారం ఒడిసి లాక్కున్నాడు.\n\"ఆఁ? అదేం పని?” అంటూ వెర్రి బాగులవాడు తన గొడ్డలితో శాస్తుల్లుగారి నెత్తిన ఒక్కటి పెట్టాడు. ఆ దెబ్బకు ఆయన కాస్తా చచ్చి ఊరుకున్నాడు.\n\"ఇదేం పనిరా, మూర్ఖుడా! నీ గొంతు మీదికి తెచ్చుకోవటంగాక, మా గొంతు మీదికికూడా తెచ్చేటట్టున్నావే?” అంటూ పెద్దవాళ్లిద్దరూ దారికి కొంచెం ఎడంగా ఒక గొయ్యితవ్వి శవాన్ని పూడ్చేశారు.\nకాని ఇదంతా వెర్రిబాగులవాడు చూశాడు గనక ప్రమాదం ఉందని గ్రహించి, పెద్దవాళ్లిద్దరూ ఆ రాత్రి మళ్లీ వచ్చి, శవాన్ని పైకి తీసి దూరంగా ఇంకొక చోట పూడ్చి, మొదట శవాన్ని పూడ్చిన చోట ఒక చచ్చిన మేకను పూడ్చిపెట్టారు.\nకొద్దిరోజులకల్లా శాస్తుల్లుగారు కనపడటం లేదని ఊళ్ళో ఆందోళన బయలు దేరింది. గ్రామస్థులు, \"శాస్తుల్లుగారు ఏమై ఉంటాడో!\" అని అనుకోవటం విని వెర్రి బాగులవాడు, \"మీ కసలు ఏమీ తెలీదు. ఆయన్ను నేనే గొడ్డలితో తల పగలగొట్టాను. మా అన్నలు పూడ్చేశారు. నా మాట నమ్మకం లేకపోతే నేను చూపిస్తా రండి!\" అంటూ, శాస్తుల్లుగారిని పూడ్చి పెట్టిన చోటికి గ్రామస్థులను తీసుకుపోయాడు.\n\"ఇదుగో, ఇక్కడే పూడ్చాం!” అంటూ వాడు పలుగు తీసుకుని గుంట కొంత లోతు తవ్వి గ్రామస్థులతో, \" శాస్తుల్లుగారికి బొచ్చు ఉండేదేనా?” అన్నాడు.\n\" ఉండేదే !” అన్నారు గ్రామస్థులు.\n\"గడ్డం ఉండేదేగదా?” అన్నాడు వెర్రి బాగులవాడు.\n\" అవును, వుండేదే !\" అన్నారు వాళ్ళు.\n\" నెత్తిన రెండు కొమ్ములుండేవేగదా!” అన్నాడు వెర్రిబాగులవాడు.\n\"కొమ్ములుండట మేమిటి?” అన్నారు. గ్రామస్థులు ఆశ్చర్యంగా.\n\" నామాట నమ్మకపోతే మీరే చూసుకోండి!\" అంటూ వాడు చచ్చిన మేక తలను పైకెత్తి చూపాడు.\nగ్రామస్థులకు వాడి మాటలలో నమ్మకం పోయింది. \" ఈ వెర్రిబాగులవాడి మాటల కేంలే? పదండి!\" అంటూ వాళ్లు తమ దారిన వెళ్లిపోయారు.",
            "book_page_end": 66
        }
    ],
    "statistics": {
        "total_stories": 12,
        "author_counts": {
            "చందమామ బృందం": 6,
            "డి. సర్వేశ్వరరావు": 1,
            "టి. శంభుదాసు": 1,
            "కె. ఆనందమోహన్రావు": 1,
            "విద్వాన్ విశ్వం": 1,
            "ఎన్. విమలకుమారి": 1,
            "టి. విద్యాసాగర్": 1
        },
        "genre_counts": {
            "సంగ్రహం": 1,
            "జాతక కథ": 1,
            "సీరియల్": 1,
            "బేతాళ కథలు": 1,
            "సాహసం": 1,
            "జంతు కథ": 1,
            "సాహసకథ": 1,
            "హాస్యం": 3,
            "గ్రీకు పురాణగాథ": 1,
            "గేయకథ": 1
        }
    }
}