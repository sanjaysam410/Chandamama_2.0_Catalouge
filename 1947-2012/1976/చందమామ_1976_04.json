{
    "book_id": "చందమామ_1976_04",
    "stories": [
        {
            "title": "మిత్రసంప్రాప్తి",
            "book_page_start": 34,
            "pdf_page_start": 6,
            "pdf_page_end": 8,
            "author": "చందమామ బృందం",
            "genre": "జంతు కథ",
            "moral": "ఆపదలో స్నేహితులు తోడ్పడవలసిందే గాని ఇతరులు 'అయ్యోపాపం!’ అని కూడా అనరు. (A true friend helps in adversity, others just pity.)",
            "keywords": [
                "పావురాలు",
                "ఎలుక",
                "ఉచ్చు",
                "స్నేహం",
                "పరీక్ష"
            ],
            "characters": [
                "చిత్రగ్రీవం",
                "హిరణ్యకం",
                "లఘుపతనకం",
                "బోయవాడు"
            ],
            "locations": [
                "నగరపు ఉత్తర ప్రాంతంలోని బిలం"
            ],
            "content": "బోయవాడు వెళ్ళిపోగానే చిత్రగ్రీవం తన అనుచరులతో, \"పాపిష్ఠి బోయవాడు వదిలిపోయాడు. ఇక మనం నిశ్చింతగా మహిళారూప్యానికి పోదాం. ఆ నగరానికి ఉత్తర ప్రాంతంలో నాకు స్నేహితుడైన హిరణ్యకం అనే ఎలుక ఉన్నది. అది మన ఉచ్చులన్నీ కొరికేసి మనకు స్వేచ్ఛ ఇస్తుంది. ఆపదలో స్నేహితులు తోడ్పడవలసిందే గాని ఇతరులు 'అయ్యోపాపం!’ అని కూడా అనరు.\" అన్నది. చిత్రగ్రీవం దారితీయగా పావురాలన్నీ హిరణ్యకం అనే ఎలుక ఉండే బిలం వద్దకు ఎగిరి వెళ్ళాయి. పావురాలరాజు బిలద్వారం వద్ద నిలిచి ఎలుగెత్తి పిలుస్తూ, \"మిత్రమా, హిరణ్యకా ! త్వర గారా. నాకు గొప్ప ఆపద సంభవించింది,\" అన్నది. ఈ కేక విని, హిరణ్యకం బిలం లోపలనే ఉండి, \"ఎవరు నువు? ఇక్కడికెందుకు వచ్చావు? నీకు వచ్చిన ఆపద ఏమిటి? విశదంగా చెప్పు.\" అన్నది. చిత్రగ్రీవం ఇలా అన్నది : \"నేను పావురాల రాజును, చిత్ర గ్రీవాన్ని! నీ మిత్రుణ్ణి! త్వరగా రా. నాకు నీ సహాయం వెంటనే కావాలి.\" ఈ మాట విని హిరణ్యకం మిత్రుణ్ణి చూసే ఆనందంతో బయటికి వచ్చి, తన మిత్రుడూ, అతని అనుచరులూ ఉచ్చులలో చిక్కుకుని ఉండటం చూసి దుఃఖిస్తూ, “ఏమిటిది?'' అని అడిగింది. దానికి చిత్రగ్రీవం ఇలా అన్నది : \"ఎందుకు అడుగుతావు ? గ్రహించలేవా? పూర్వజన్మలో చేసుకున్న దుష్కృతం కొద్దీ విధి రకరకాల పనులు చేయిస్తుంది. జిహ్వచాపల్యం కారణంగా ఈ విపత్తు తెచ్చుకున్నాం.'\" హిరణ్యకం ఇలా అన్నది : \"పక్షి నూరుమైళ్ళ దూరాన ఉన్న ఆహారాన్ని చూడగలదుగాని కళ్ళఎదటనే ఉన్న వలను చూడలేదు. అయినా విధి బలీయమనే నిర్ణయానికి నేను వచ్చాను. ఏ మంటావా ? మహా బలవంతులైన సూర్యుడూ, చంద్రుడూ రాహువుకు చిక్కుతున్నారు కారా? మదించిన ఏనుగులూ, క్రూర విష సర్పాలూ, గాలిలో ఎగిరే పక్షులూ మనిషికి దొరికిపోవటం లేదా? ఎక్కడ జీవించినా ప్రాణులను మృత్యువు పట్టుకుపోతూనే ఉన్నది.\" ఇలా అని హిరణ్యకం పక్షుల బంధాలను కొరకనారంభించింది. అప్పుడు చిత్రగ్రీవం హిరణ్యకంతో, \"మిత్రమా, ముందు నా ఉచ్చులు కొరకకు. నా అనుచరులను విడిపించి, తరవాత నన్ను విడిపించు,'' అన్నది. “అది అర్థంలేనిమాట. యజమాని తరవాతనే అనుచరులు.\" అన్నది హిరణ్యకం. \" మిత్రమా, అలా అనకు. వీళ్ళు, పాపం. నా పైన ఆధారపడి ఉన్న అభా గ్యులు : తమతమ వాళ్ళను వదిలి, నా వెంట వచ్చినవాళ్ళు. నేను వాళ్ళపట్ల ఈ మాత్రం శ్రద్ధచూపవద్దా? రాజు ఎంత పేదవాడైనా తన సేవకులపట్ల శ్రద్ధచూపే వాడైతే, వాళ్ళు అతన్ని విడవరు. అది అలా ఉంచి, ఇన్ని బంధాలు కొరకటంలో నీ పళ్ళు విరిగిపోవచ్చు. లేదా, ఆ బోయవాడు నా అనుచరులు విముక్తి పొందే లోపుగా తిరిగి రావచ్చు, అప్పుడు నాకు నరకం సంప్రాప్తమవుతుంది. తన అనుచరులు కష్టాలలో ఉండగా తాను సుఖాలు అనుభవించిన నాయకుడు చచ్చి నరకానికి పోతాడు,\" అన్నది చిత్రగ్రీవం. దానికి హిరణ్యకం ఇలా అన్నది : \" మిత్రమా, రాజుల విధులు నాకూ తెలుసు. నేను నిన్ను పరీక్షించటానికే అలా అన్నాను. నువు పరీక్షలో నెగ్గావు. ఇంకా అనేక వేల పావురాలకు నువు రాజు కాదగుదువు. తన కింది వాళ్ళపై దయా దాక్షిణ్యాలు గల రాజు మూడు లోకాలనూ పాలించగలడు. నేను నీ అనుచరులను బంధవిముక్తులను చేస్తాను.” ఇలా అని హిరణ్యకం పావురాలన్నిటినీ బంధ విముక్తుల్నిచేసి చిత్రగ్రీవంతో, \"మిత్రమా, ఇక మీరు స్వేచ్ఛ గా మీ చోటికి వెళ్ళిపొండి. మరొక సారి ప్రమాదం సంభవించినప్పుడు నా వద్దకు రావటానికి సంకోచించ వద్దు,\" అని చెప్పి, తన బిలంలోకి వెళ్ళిపోయింది. చిత్రగ్రీవం తన అనుచరులతో సహా తిరిగి వెళ్ళింది. ఇదంతా కళ్ళారా చూసిన లఘు పతనకం అనే కాకి తనలో, \" ఆహా, ఈ హిరణ్యకం . ఎంత మంచిది! ఎంత వివేకం గలది! నేను మాత్రం విధిని ఒంటరిగా జయించగలనా ? నేను కూడా ఈ ఎలుకతో స్నేహం చేసుకుంటాను. అనంతమైన సముద్రం కూడా తన మిత్రుడైన చంద్రుడి సహాయంవల్ల గదా పైకి లేస్తుంది!\" అనుకున్నది. అది హిరణ్యకం ఉండే బిలం వద్దకు వెళ్ళి, చిత్రగ్రీవం గొంతుతో \" ఏయ్, హిరణ్యకా! ఏమోయ్! ' ” అని పిలిచింది. ఈ కేక వినగానే, తాను చిత్రగ్రీవం బంధాలు కొరకటం మరిచిపోయానేమో నని అనుమానం తగిలి, హిరణ్యకం తన బిలం నుంచే, \"ఎవరది?'' అని అడిగింది. \" నేను లఘుపతనకం అనే కాకిని,\" అన్నది కాకి. ఈ మాట వినగానే హిరణ్యకం తన బిలంలోకి మరింత దూరం వెళ్ళి, \"ఇక్కడి నుంచి వెంటనే వెళ్ళిపో!\" అన్నది. దానికి కాకి, “నన్నెందుకు పొమ్మంటున్నావు? నేను అతిముఖ్యమైన పని మీద వచ్చాను,\" అన్నది. \"నీకూ, నాకూ పొత్తు క్షేమకరం కాదు,\" అన్నది హిరణ్యకం.",
            "book_page_end": 36
        },
        {
            "title": "మాయాసరోవరం-4",
            "book_page_start": 5,
            "pdf_page_start": 11,
            "pdf_page_end": 18,
            "author": "చందమామ బృందం",
            "genre": "సాహసం",
            "moral": "ధైర్యం, సాహసం, వివేకం కష్టకాలంలో రక్షణనిస్తాయి.",
            "keywords": [
                "జయశీలుడు",
                "మంగళవర్మ",
                "కత్తి",
                "పులులు",
                "సాహసకార్యం"
            ],
            "characters": [
                "జయశీలుడు",
                "సిద్ధసాధకుడు",
                "మంగళవర్మ",
                "కనకాక్షరాజు",
                "ధర్మమిత్రుడు",
                "కాటికాపరి కొడుకు"
            ],
            "locations": [
                "హిరణ్యపురం",
                "రాజభవనం"
            ],
            "content": "[నగర రక్షణాధికారి వెంట జయశీలుడూ, సిద్ధసాధకుడూ, కాటికాపరి కొడుకూ హిరణ్య పుర మంత్రి దగ్గరకు వెళ్ళారు. మంత్రి వాళ్ళ సంగతి రాజుతో చెప్పేందుకు వెళ్ళిన సమ యంలో, మంగళవర్మ అనేవాడు అపూర్వశక్తులు గల కత్తిని తాను పరీక్షిస్తానన్నాడు. రాజాజ్ఞ కాగానే అతని మీదికి బోనుల్లో నుంచి పులులు వదలబడినై. తరవాత—] సేనాని కొడుకు మంగళవర్మ ఖడ్గ, ధనుర్విద్యల్లాంటి వాటిని బాగా నేర్చిన వాడే. కాని, రెండు పులులు నోళ్ళుతెరిచి, కోరలుచాచి, గర్జిస్తూ తన కేసి రావటం చూస్తూనే, అతడికి ఎక్కడలేని భయం పట్టుకున్నది. అతడు వెనకకు రెండడుగులు వేసి, ఎగిరి ప్రాకారం ఎక్కి ప్రాణా లు కాపాడుకునేందుకు మార్గ మేమైనా ఉన్నదా అని, తల ఎత్తి చూశాడు. వెంటనే పులుల్లో ఒకటి గట్టిగా ఖాండ్రించి, అతడి మీదికి దూకేందుకు ముందు కాళ్ళు రెండూ ఎత్తింది. మంగళవర్మ భయకంపితుడయాడనీ, ఆ భయంవల్ల కనీసం ఆత్మరక్షణకైనా కత్తిని ఉపయోగించలేకపోవచ్చనీ, అనుమానించిన జయశీలుడు, ప్రాకారంపై నుంచి, \" మంగళవర్మా! నీ చేతిలోనిది అమోఘశక్తులుగల ఖడ్గం. భయపడకు! ఒక్కొక్క దెబ్బకు, ఒక్కో పులిని హత మార్చు,\" అని కేక పెట్టాడు ఆ హెచ్చరికతో మంగళవర్మకు తిరిగి ధైర్యం కలిగింది. తన చేతిలో వున్నది. అపూర్వశక్తులుగల కత్తి!....ఆ మాట చెప్పినవాడు, యిప్పుడు తనను హెచ్చ రించిన, జయశీలు డనేవాడు. ఒకవేళ నిజంగా కత్తిలో అలాంటి మహత్తర శక్తులు లేకపోతే.... మంగళవర్మకు యిలాంటి సంశయం కలగ్గానే, అతడి చేయి వణికింది. మరు క్షణం పులుల్లో ఒకటి అతడి మీదికిదూకి పంజాతో అతడి భుజం మీద ఒక దెబ్బ కొట్టింది. ఆ దెబ్బ తింటూనే మంగళ వర్మ గట్టిగా అరిచి, తన కెలాగూ చావు తప్పదన్న తెగువతో కత్తి ఎత్తి పులిని గుండెల్లో పొడవబోయాడు. కాని గజగజ వణుకుతున్న అతడి చేతి నుంచి కత్తి జారి కింద పడింది. ఇది చూసి కనకాక్షరాజూ, మంత్రి నిలువెల్లా కంపించిపోయారు. పులులు రెండూ నాలుగడుగులు వెనక్కు వేసి, మంగళవర్మ మీదికి కుప్పించి దూకేం దుకు తోకలల్లాడిస్తూ, పంజాలతో నేల దువ్వసాగినై. మంగళవర్మ ప్రాకారం గోడకు ఆనుకుని కళ్ళు గట్టిగా మూసు కున్నాడు. ''వీరయువకా, జయశీలా!\" అంటూ అరిచాడు సిద్ధసాధకుడు. సిద్ధసాధకుడి మాటలు ముగిసే లోపలే జయశీలుడు, పెద్దగా చప్పట్లు చరుస్తూ. పదడుగుల ఎత్తున్న ప్రాకారం మీది నుంచి, పిడుగుపాటులా పులు ల ముందుకు దూకాడు. హఠాత్తుగా తమ ముందుకు వచ్చి పడిన ఆకారం ఏమిటో చప్పున గుర్తించలేక, పులులు రెండూ; ఇలాంటి సమయాల్లో ప్రాణికి కలిగే సహజమైన భీతి కొద్దీ, పక్కలకు పరి గెత్తాయి. అదే అదనుగా జయశీలుడు కిందపడి వున్న కత్తిని చేతికి తీసు కున్నాడు. కనకాక్షరాజు అబ్బురపడిపోతూ, తన మంత్రి కేసి తల తిప్పి, \" మహామంత్రీ! ఎంత సాహసం ! ఏమి ధైర్యం! ఇలాంటి యువకుడి సాయం వుంటే, యువరాజూ, యువరాణి తిరిగి మనకు లభించే అవ కాశం వున్నది.'\" అన్నాడు. “మహారాజా, ముందు అతణ్ణి ప్రాణా లతో బయట పడనివ్వండి. పులులు రెండూ ఒకేసారి అతడి మీదికి లంఘిం చేలా వున్నవి!\"\" అన్నాడు మంత్రి ధర్మ మిత్రుడు. పులులు రెండూ ఒకేసారి తన మీదికి దూకే ప్రయత్నంలో వున్నవని గ్రహించిన జయశీలుడు, నేలను కాళ్ళతో గట్టిగా ఒకసారి తాటించి, \" ఏయ్!\" అంటూ అరిచి, ప్రాకారం గోడ కేసి 'పారిపోతున్న వాడిలా, పక్కకు నాలుగడుగులు వేశాడు. దానితో పులుల్లో ఒకటి రెచ్చిపోయి, పెద్దగా గర్జిస్తూ అతడి కేసి పరిగెత్తింది. పులి యింకా రెండడుగుల దూరంలో వుండగానే, జయశీలుడు కత్తి చాచి, దాని తల మీద మెరుపు వేగంతో బలంగా కొట్టాడు. పులి ఆ దెబ్బకు దిమ్మ తిరిగి, పక్కకు పడబోయినదల్లా, అంతలో నే తేరుకుని భయంకరంగా గర్జించి, జయ శీలుడి మీదికి దూకేందుకు వెనక కాళ్ళ మీద లేచింది. జయశీలుడు యీ సారి ముందుకొక అడుగు వేసి, పులి గుండెల్లో కత్తిని బలంగా గుచ్చాడు. పులి ఖాండ్రిస్తూ వెనక్కు పడిపోయి గిలగిలా తన్నుకోసాగింది. ఇదంతా క్షణాల మీద జరిగిపోయింది. కింద పడి పొర్లు తున్న తన తోటి పులిని చూస్తూనే రెండవ పులి తల వంచి, గిర్రున ఒక గిరికీ కొట్టి, కత్తి చాచి తన కేసి వస్తున్న జయశీలుణ్ణి చూసి, ఒక్కొక్క అడుగే వెనక్కు వేస్తూ, బాణంలా తెరిచి వున్న బోనులోకి పోయి పడింది. ప్రాకారం పై నుంచి ఒక్క పెట్టున కనకాక్షరాజుతో పాటు అందరూ హర్ష ధ్వానాలు చేశారు. మంగళవర్మ అప్పటి గ్గాని మూసిన కళ్ళు తెరవలేదు. అతడు చచ్చి పడివున్న పులి కేసీ, బోనులోకి పోయి కోపంగా గుర్రుపెడుతున్న పులి కేసీ ఓ మారు చూసి, తల పైకెత్తి, కనకాక్ష రాజుతో, “ మహారాజా! ఈ కత్తికి అమోఘశక్తులున్న మాట నిజం! దుర దృష్ట వశాత్తూ, అది నా చేతి నుంచి జారి కింద పడింది. అందువల్ల దాని శక్తిని నేను నిర్ణయించ లేకపోయాను ; జయ శీలుడు ఆ పని చేశాడు,\" అన్నాడు. \"లెస్స పలికావు, మంగళవర్మా! అదృష్టవంతుడివి. భుజంమీద తగిలింది చాలా స్వల్ప గాయంలా వుంది,'' అంటూ మంత్రి ధర్మమిత్రుడు హేళనగా నవ్వాడు. \" నేను ముందే చెప్పాను. ఆ కత్తిని కాలకాలుడు స్వయంగా దీవించి, జయ శీలుడి కిచ్చాడు. దానితో అతడీ ప్రపం చాన్నే జయించగలడు,\" అన్నాడు సిద్ధ సాధకుడు పరమానంద భరితుడైపోతూ. \"కాని, అంత శక్తులు గల కత్తి, మంగళవర్మ చేతిలో వుండగా పులిని కూడా చంపలేకపోయింది!\" అన్నాడు కనకాక్షరాజు చిరాకుపడుతున్నట్టు. అంతలో మంత్రి ధర్మమిత్రుడు ప్రాకారంమీది నుంచి వంగి, చేయి చాచి, జయశీలుడితో, \"జయశీలా! ఇక్ష పైకి రా! నీ ధైర్య సాహసాలనే కాక, మా సేనాని కుమారుణ్ణి ప్రాణాపాయం నుంచి రక్షించినందుక్కూడా అభినంది స్తున్నాను. సేనాని ప్రస్తుతం నగరంలో లేడు: సరిహద్దుల రక్షణ ఎలా వున్నదో పర్యవేక్షించేందుకు వెళ్ళాడు. ఆయన తిరిగి వచ్చి, తన కుమారుడు పులివాత పడ్డాడని వింటే, చాలా విచారపడేవాడు.” అన్నాడు. ఆ మాటలకు కనకాక్షరాజు చిన్నగా నవ్వుకుని, ప్రాకారంమీది నుంచి తనూ మంత్రితో పాటు దిగువకు చేయి జార్చి, \"జయశీలా ! మా యిద్దరి చేతుల ఆధా రంతో పైకి రాగలవా?\" అన్నాడు. \" అదేమంత కష్టం కాదు, మహా రాజా! కాని, ముందుగా పులి వున్న బోనును మూయించటం క్షేమం. నేను పైకి వస్తే, మంగళవర్మ నిరాయుధుడుగా ఒక్కడే యిక్కడ వుండిపోవలసి వస్తుంది,\" అన్నాడు జయశీలుడు. \" ఆయన చేతుల్లో ఆయుధం వున్నా: నిరాయుధుడి కిందే లెక్క. ఆఖరికి ఇంద్రుడి వ జ్రాయు ధ మైనా, దాన్ని పట్టినవాడు పారుబోతైతే, పూచికపుల్ల కిందే జమ!\" అన్నాడు సిద్ధసాధకుడు. కనకాక్షరాజూ, మంత్రి ధర్మమిత్రుడూ చాచిన చేతుల్ని పట్టుకుని జయశీలుడు ప్రాకారం మీదికి పోయాడు. మంత్రి, రాజూ అతణ్ణి భుజం తట్టి ఎంతగానో అభినందించారు. సిద్ధసాధకుడు, అతణ్ణి గట్టిగా కావిలించుకుని \" జయశీలా, నువు గుండెలు తీసిన బంటువు! నువు, నాకు మహాకాలుణ్ణి వశపరుచుకునేందుకు సాయపడటమే గాక, మహారాజుకు, వారి కుమారుణ్ణి కుమార్తెనూ తెచ్చేందుకు తోడ్పడగలవు కూడా.\" అన్నాడు. \"సాధకుడా, ఆ సంగతులన్నీ మహా రాజుగారు భవనానికి వెళ్ళిం తరవాత మాట్లాడతారు. నువు కొంచెం ఆగు.” అని మంత్రి ధర్మమిత్రుడు దూరంగా ఉన్న సేవకులను కేకవేసి పిలిచి, వాళ్ళకు మంగళవర్మను పైకి తెచ్చి, అతడి గాయానికి చికిత్స చేసే ఏర్పాటు చేయమని ఆజ్ఞాపించాడు. రాజు వెంట అందరూ భవనం కేసి బయలుదేరగానే, మృగశాలాధికారి పులి వున్న బోనును మూసి, అవమానభారంతో కుంగిపోయి, దిక్కులు చూస్తున్న మంగళవర్మ దగ్గిరకు వచ్చి, అతడి భుజం మీది గాయాన్ని పరీక్షించి చూసి, \"అయ్యా, ఇదేమంత ప్రమాదకరమైన గాయంకాదు, వారం రోజుల్లో మాని పోతుంది. కాని, ఆ జయశీలు డనే కుర్రాడు మృగశాలలో అన్నిటికన్నా ఉత్తమ జాతిదైన పులిని చంపాడు. దాన్ని అరణ్యంలో నేను పట్టుకోబోయినప్పుడు నా సేవకుల్ని యిద్దర్ని చంపిగాని, నాకు స్వాధీనం కాలేదు,\" అన్నాడు చచ్చిన పులి దగ్గిర, మోకాళ్ళమీద వంగి కూర్చుని కళ్ళనీళ్ళ పర్యంతమైపోతూ. \" చచ్చుపులి, చచ్చినందుకు అంతగా దుఃఖపడకు. ఆ జయశీలుడి కత్తిలో నిజంగానే అమోఘ శక్తులున్నవంటావా?'' అని అడిగాడు మంగళవర్మ. ఆ మాటలకు మృగశాలాధికారి కోపం తెచ్చుకుని, అయినా సేనానికొడుకు గనక దాన్ని బయటికి కనబరచకుండా, చిన్నగా పళ్ళుకొరికి, '' అయ్యా, ఆ కత్తికున్న శక్తులమాట నాకు తెలియదు. కాని, ఒకటి మాత్రం నిజం: ఆ కత్తి మాంచి పదు నైనది, వాడిన వాడు చేవగలవాడు,” అన్నాడు. \"అయితే, వాడికి అర్ధరాజ్యం, రాజ కుమార్తె కూడా లభ్యపడే అవకాశం వుంది, ఏం చేయాలి?\" అంటూ మంగళ వర్మ గొణుక్కోసాగాడు. మంత్రి పంపిన సేవకులు నలుగురు వచ్చి మంగళవర్మను చేతులు పట్టుకుని, ప్రాకారం మీదికి తీసుకుపోయారు. అతడు రాజభవనం కేసి ఓమారు దిగులుగా చూసి, \" ఒరే, పులిని చంపిన ఆ యువకుడికి రాజుగారేమైనా బహు మానం యిచ్చి పంపారా? లేక యువ రాజునూ, యువరాణినీ వెతికేందుకు వెళ్ళమన్నారా? అని అడిగాడు. \" అయ్యా, ఆ సంగతు లేవీ మాకు తెలియవు. అందరూ భవనంలోకి పోతు న్నారు. కాటికాపరికొడుకు మాత్రం, వాకిలి దగ్గిరే నిలబడి వున్నాడు.'\" అన్నా డొక సేవకుడు. అంతలో కాటికాపరి కొడుకు పెద్దగా గొంతెత్తి, '' మహాప్రభో! చచ్చిబతికిన, నా తండ్రిని చంపినాయన్నుంచి, నాకే దైనా నష్టపరిహారం అయినా యిప్పిం చండి,” అని కేక పెట్టాడు. ఆ కేక విని మంత్రి ధర్మమిత్రుడు వెనక్కు తిరిగి చూసి రాజుతో ఏదో మాట్లాడి, కాటికాపరి కొడుకుతో \" ఒరే, తండ్రి పోయినందుకు దిగులుపడకు. మహారాజుగారు నిన్ను మొత్తం నగరం లోని వల్లకాడులూ, శ్మశానాల మీద పర్య వేక్షణాధికారిగా నియమించారు. జీతం యిప్పుడు నీకు ముట్టుతున్న దానికి నూరంతలు ఎక్కువ యిస్తారు. ఇక్త గొడవ చేయక పో,\" అన్నాడు. \"ప్రభో, చచ్చేవరకూ మీ మేలు మరవను. మా అయ్య చచ్చినందుకు ఒక దిగులు; బతికి మళ్ళీ చచ్చినందుకు మరొక దిగులు. ఆయనే బతికుంటే, యిప్పటి నా ఫదవిచూసి ఎంత సంతోషించే వాడు! '\" అన్నాడు కాటికాపరి కొడుకు, కళ్ళనీళ్ళు తుడుచుకుంటూ. మంత్రి ధర్మమిత్రుడు చిన్నగా నవ్వుకుని. \"ఇక వెళ్ళు,\" అని కాటికాపరి కొడుకుతో చెప్పి, రాజూ, జయశీలుడూ, సిద్ధసాధకులతో పాటు, భవనం లోపలికి వెళ్ళిపోయాడు. కనకాక్షరాజు ఒక ఉన్న తాసనం మీద కొంచెం సేపు ఆలోచిస్తూ కూర్చుని, తర వాత మంత్రితో; “మహామంత్రీ! యిప్పుడేం చేద్దామంటారు? యువరాజునూ, యువ రాణిని వెతికి తెచ్చే ప్రయత్నంలో మన వాళ్ళందరూ విఫలులయారు. ఆ భారం ధైర్యవంతుడూ, శక్తిమంతుడూ అయిన, జయశీలుడి పైన పెట్టటం ఎలా వుంటుంది ? \" అన్నాడు. మంత్రి, జయశీలుడి కేసి ఓ మారు చూసి, ఏదో చెప్పబోయేంతలో సిద్ధసాధ కుడు ఆవేశపడిపోతూ, \" దివ్యంగా వుంటుంది. మహారాజా! తమ పిల్లల్ని వెతికి తెచ్చేందుకు ఒక్క ధైర్యమూ, శక్తిసామర్ధ్యాలూ మాత్రమే చాలవు; వాటితోపాటు అలౌకికజ్ఞానం కూడా వుండాలి. అందువల్ల జయశీలుడితో వెళ్లేందుకు, నాకూ అనుమతియివ్వండి,\" అన్నాడు. జయశీలుడు అయిష్టంగా తలాడించి, \"మహారాజా, నా దొక మనవి!\" అన్నాడు. \" ఏమిటో చెప్పు. నీ అభిప్రాయం ఎలా వున్నదో వినాలను కుంటు న్నాను,\" అన్నాడు కనకాక్షరాజు. \"మహారాజా, నేను ఉన్న దేశం వదిలి బతుకుతెరువుకు తమ దగ్గిర ఏదైనా చిన్న ఉద్యోగం దొరుకుతుందేమో అని వెతు క్కుంటూ వచ్చిన వాణ్ణి. అలాంటి దేదైనా యిస్తే, కృతజ్ఞుణ్ణయి వుంటాను.\" అన్నాడు జయశీలుడు, కనకాక్షరాజు, మంత్రి కేసి సాభి ప్రాయంగా చూశాడు. మంత్రి, జయశీలు డితో, \" మహారాజుగారు, నీకు ఉద్యోగం యిచ్చి, తమ భృత్యుల్లో ఒకడుగా చేర్చు కున్నారు. రాజాజ్ఞ పాలించటం భృత్యుడి ధర్మం గదా?\" అన్నాడు. \" ధర్మం ఒక్కటేకాదు, విధి కూడా. ఆజ్ఞాపించండి! \" అన్నాడు జయశీలుడు. మంత్రి ధర్మమిత్రుడు తృప్తిగా తలా డించి, \"జయశీలా నిన్ను యువరాజూ, యువరాణులను వెతికేందుకు పోవల సిందిగా మహారాజుగారు ఆజ్ఞాపిస్తు న్నారు,\" అన్నాడు. అంతలో రాజుగారి సేవకు డొకడు ఒక ముత్యాలహారాన్నీ, సగం విరిగిన కత్తి నొక దాన్నీ అక్కడికి తీసుకువచ్చి, “మహా రాజా, ఇవి యువరాజూ, యువరాణి కని పించకుండాపోయిన చెట్టు దగ్గిర ఒక బోయివాడికి దొరికాయి. వాడు మతి పోయిన స్థితిలో పడి వున్నాడు.\" అని చెప్పాడు. —(ఇంకావుంది)",
            "book_page_end": 12
        },
        {
            "title": "ప్రత్యక్షసాక్ష్యం",
            "book_page_start": 13,
            "pdf_page_start": 19,
            "pdf_page_end": 22,
            "author": "తోకల వసుంధరాదేవి",
            "genre": "బేతాళ కథ",
            "moral": "నిజాయితీపరుడు స్వార్థానికి లొంగడు, కానీ కొన్నిసార్లు పరిస్థితుల దృష్ట్యా తన నిజాయితీని తాత్కాలికంగా దాచిపెట్టవచ్చు.",
            "keywords": [
                "విక్రమార్కుడు",
                "బేతాళుడు",
                "ప్రసూనుడు",
                "దీపకుడు",
                "సాక్ష్యం"
            ],
            "characters": [
                "విక్రమార్కుడు",
                "బేతాళుడు",
                "ప్రసూనుడు",
                "దీపకుడు",
                "మైనాకుడు",
                "మైనాకుడి భార్య",
                "రాజు"
            ],
            "locations": [
                "కౌశాంబీ నగరం",
                "శ్మశానం",
                "రాజు దర్బారు"
            ],
            "content": "పట్టువదలని విక్రమార్కుడు చెట్టు వద్దకు తిరిగి వెళ్ళి చెట్టు పై నుంచి శవాన్ని దించి భుజాన వేసుకుని, ఎప్పటి లాగే మౌనంగా శ్మశానం కేసి నడవ సాగాడు. అప్పుడు శవంలోని బేతాళుడు, \" రాజా, మనిషి బుద్ధి నిలకడ లేనిది. మంచి బుద్ధి క్షణంలో చెడి పోవచ్చు; అలాగే దుర్బుద్ధి కూడా ఏ కారణమూ లేకుండానే మంచిగా మారవచ్చు. అందుకు నిదర్శనంగా నీకు ప్రసూనుడి కథ చెబుతాను, శ్రమ తెలియకుండా విను,\" అంటూ ఇలా చెప్పసాగాడు : కౌశాంబీ నగరంలో ప్రసూనుడు ధనిక కుటుంబంలోనే పుట్టాడు, కాని గ్రహ చారం బాగులేక అతని వ్యాపారం దెబ్బ తిని, అప్పుల పాలై, అతను తన భార్యనూ, బిడ్డలనూ కూడా పోషించుకో లేని స్థితికి వచ్చాడు. అదే నగరంలో ఉండే వర్తక ప్రముఖుడు దీపకుడు అనేవాడు ప్రసూ నుడి స్థితికి జాలిపడి, సాటివాడన్న సాను భూతితో అతన్ని తన ప్రధాన లేఖకుడుగా పెట్టుకుని పోషిస్తూవచ్చాడు. ఉండగా ఒకనాడు దీపకుడి ఇంట దొంగతనం జరిగింది. దీపకుడు తన సేవకుణ్ణి ఒకణ్ణి అనుమానించి, వాడి చేత నిజం చెప్పించటానికి చావుదెబ్బలు కొట్టాడు. ఆ దెబ్బలకు వాడు అక్కడే చచ్చిపోయాడు. తన నేరాన్ని కప్పి పుచ్చుకునేటందుకు దీపకుడు తన కింద పనిచేసే మైనాకుడు అనే వాడి మీద హత్యానేరం మోపాడు. ఇదంతా జరిగి నప్పుడు ప్రసూనుడు అక్కడే ఉన్నాడు. రాజభటులు వచ్చి మైనాకు పట్టుకు పోయారు. అతన్ని ఖైదులో ఉంచి నప్పుడు మైనాకుడు తాను నిర్దోషిననీ, ప్రత్యక్షంగా అంతా చూసిన ప్రసూనుడికి ఆ విషయం తెలుసుననీ అన్నాడు. తన భవిష్యత్తు ప్రసూనుడి సాక్ష్యం మీద ఆధారపడుతుందని దీపకుడు గ్రహించాడు. అతను ప్రసూనుడితో, తాను నిర్దోషి అని సాక్ష్యం చెప్పేపక్షంలో అతనికి స్వతంత్రంగా వర్తకం చేసుకోవటానికి చాలినంత మూలధనం ఇస్తానని ఆశ పెట్టాడు. అందుకు ప్రసూనుడు వెంటనే అంగీకరించాడు. అయినా ప్రసూనుడి మీద ఎందుకో దీపకుడికి నమ్మకం కలగలేదు. అతను ఒక సేవకుణ్ణి ప్రసూనుడి ఇంటికి పంపి, వాడి ద్వారా అతన్ని పరీక్షచేయించాడు. ఆ నౌకరు ప్రసూనుడి వద్దకు వెళ్ళి, \"బాబూ, తమరు మైనాకుడి మీద అబద్ధపు సాక్ష్యం చెప్పుతారా? అలా చెయ్యటం పాపం కాదా? పాపం, మైనాకుడికి మరణ దండన పడితే అతని భార్యా, పిల్లలూ ఏ మవుతారు?\" అన్నాడు. \"పాపపుణ్యాల మాట నా కెందుకు! దీపకుడు నా యజమాని : యజమాని క్షేమం కోరటం నా ధర్మం. అదీకాక, నేనూ, నా కుటుంబమూ సుఖంగా బతకా లంటే అబద్ధపు సాక్ష్యం చెప్పి తీరాలి. తనకు మాలిన ధర్మం ఉంటుందా? ” అన్నాడు ప్రసూనుడు. సేవకుడు వెళ్ళి, ప్రసూనుడు ఇలా అన్నాడని చెప్పిన మీదట దీపకుడు సంతోషించాడు. మరుసటి రోజు రాత్రి దీపకుడు, మరొకసారి ప్రసూనుణ్ణి హెచ్చరించు దామనే ఉద్దేశంతో అతని ఇంటికి వెళ్లాడు. లోపల మైనాకుడి భార్య ప్రసూనుడితో \" నా భర్తను మీరే రక్షించాలి. ఆయన ఏ పాపమూ ఎరగడు. ఆయనకు ఏదన్నా అయితే, నేనూ, నా బిడ్డలూ దిక్కులేని వాళ్ళమవుతాం.'\" అని చెప్పుకుంటున్నది. ప్రసూనుడు ఏమంటాడోనని దీపకుడు బయటనే నిలబడి విన్నాడు. \"నన్ను క్షమించమ్మా! నేను దీపకుడి బంటును. ఆయన క్షేమమే నా క్షేమం.” అన్నాడు ప్రసూనుడు. ఆమె ప్రసూనుణ్ణి తిట్టి, తన దారిన తాను వెళ్ళింది. తరవాత దీపకుడు లోప లికి వెళ్ళి, పరమానందంతో ప్రసూనుణ్ణి మెచ్చుకున్నాడు. అతనికి ప్రసూనుడి మీద పూర్తి నమ్మకం చిక్కింది. ఇది జరిగిన మర్నాడే రాజుగారు మైనాకుడి మీద విచారణ జరిపాడు. మైనాకుడు రాజుగారితో, తాను నిర్దోషి ననీ, హత్య జరిగినప్పుడు ప్రసూనుడు అక్కడే ఉండి, జరిగినది కళ్ళారా చూశాడనీ చెప్పుకున్నాడు. ప్రసూనుణ్ణి సాక్ష్యం చెప్పమన్నారు. '' మ హా రాజా, హత్య చేసినది దీపకుడే ! మైనాకుడికి ఆ హత్యతో ఎలాటి సంబంధమూ లేదు,” అన్నాడు ప్రసూనుడు. వెంటనే దీపకుడు తన నేరాన్ని ఒప్పేసుకున్నాడు. అతనికి మరణదండన విధించి, రా జు మైనాకుణ్ణి విడుదల చేశాడు. బేతాళుడు ఈ కథ చెప్పి, \" రాజా, ప్రసూనుడు మొదట అబద్ధపు సాక్ష్యం చెప్పటానికి ఎందుకు సిద్ధపడ్డాడు? యజమాని పట్ల స్వామిభక్తి చేతనా? దీపకుడు తనకు ఇస్తానన్న సహాయం మీద ఆశచేతనా? అలాటివాడు ఏ కారణమూ లేకుండా రాజు ఎదట తన మనసు మార్చుకుని, నిజం ఎందుకు చెప్పాడు ? అతను నిజం చెప్పగానే దీపకుడు నేరం ఎందుకు ఒప్పేసుకున్నాడు? ఈ సందే హాలకు సమాధానాలు తెలిసి కూడా చెప్పకపోయావో నీ తల బద్దలవుతుంది.\" అన్నాడు. దానికి విక్రమార్కుడు \"ప్రసూనుడు మనసు మార్చుకోలేదు. అతను స్వతహాగా నిజాయితీపరుడన్నది స్పష్టం. కాకపోతే దీపకుడు అతన్ని పరీక్షించటానికి తన సేవకుణ్ణి పంపాడు; అలాగే తాను మరొక సారి అతనికి గట్టిగా చెప్పాలని బయలు దేరాడు. పోతే, ప్రసూనుడు తాను నిజం చెప్పబోతున్న సంగతి దాచిపెట్టటానికి అనేక కారణాలున్నాయి. తాను నిజం చెబుతాడనుకుంటే దీపకుడు నేరం నుంచి బయటపడటానికి ఎన్ని మార్గా లైనా చూడగలడు. అందుచేత దీపకుడికి తనమీద నమ్మకం కుదిరేటట్టు చెయ్యటం చాలా అవ సరం. ఆదీగాక, తాను నిజాయితీపరుణ్ణని లోకానికి చాటాలన్న అల్పత్వం అతనిలో లేదు. మైనాకుడి భార్యకు ఎలాగూ సహాయం చెయ్య బోతున్నప్పుడు ఆ మాట ముందుగా చెప్పటం చేత ఆమెకు అధికంగా కలిగే మేలు లేదు. ఇక, దీపకుడు తన నేరాన్ని వెంటనే ఒప్పుకోవటానికి కారణం, నిజం తెలిసిన ఇతర సేవకులున్నారు. తాను పూర్తిగా నమ్మిన ప్రసూనుడే తనకు అనుకూలంగా సాక్ష్యం చెప్పనప్పుడు. క్షుద్రులయిన నౌకర్లు తనను కాపాడతారని అతనికి నమ్మకం లేకపోయింది. అందు చేత అతను నిజం ఒప్పేసుకున్నాడు.\" అన్నాడు. రాజుకు ఈ విధంగా మౌనభంగం కలగ గానే బేతాళుడు శవంతో సహా మాయమై, తిరిగి చెట్టెక్కాడు. —(కల్పితం)",
            "book_page_end": 16
        },
        {
            "title": "కవిచాతుర్యం",
            "book_page_start": 17,
            "pdf_page_start": 23,
            "pdf_page_end": 26,
            "author": "ఏ. సి. సర్కార్, ఐంద్రజాలికుడు",
            "genre": "ఉపాయ కథ",
            "moral": "తెలివి, చాకచక్యం, మరియు మంచి స్నేహితుల సహాయం ద్వారా కష్టాలను అధిగమించవచ్చు.",
            "keywords": [
                "కవి",
                "జమీందారు",
                "ఆస్థానకవి",
                "కవిత్వం",
                "ఇంద్రజాలం"
            ],
            "characters": [
                "నగేంద్రుడు",
                "వీరేంద్రుడు",
                "కుశారి",
                "శంకరుడు"
            ],
            "locations": [
                "శీతలూర్ జమీందారీ",
                "రాజభవనం"
            ],
            "content": "శీతలూర్ జమీందారు నగేంద్రుడు కళా పోషకుడు. ఆయన చిత్రలేఖనం, గానం, నృత్యం, కవిత్వం లాటి కళలలో ప్రావీణ్యం గలవారిని ఆదరించేవాడు. ఆయన పోయాక ఆయన కొడుకు వీరేంద్రుడు జమీందారు అయాడు. తండ్రి లాగా అతనికి కళలంటే ఆదరం లేదు. అతను వ్యాయామ క్రీడాకారులను ఆద రించేవాడు. నగేంద్రుడి హయాంలో శీతల్ పూర్ వచ్చి చేరిన కళాకారుల పట్ల వీరేంద్రుడు చిన్న చూపుతో వారికి ఇచ్చే మామూళ్ళు తగ్గించాడు. అతనికి ఆస్థానకవి కుశారి పైన ప్రత్యేకంగా ద్వేషం ఉండేది. కుశారి నిజంగా ప్రతిభగల కవి. అందుచేత నగేంద్రుడు ఆయనను తన ఆస్థానానికి పిలిపించి, జాగీరూ, వార్షికాలూ ఇచ్చి గౌరవించి, తన ఆస్థానకవిగా పెట్టు కున్నాడు. కుశారి నగేంద్రుడి చరిత్రా, అతని పూర్వీకుల చరిత్రా అయిదు సంపు టాలలో రచించాడు. ఈ సంపుటాలు రాజ భవన గ్రంధాగారంలో ఉండేవి. దసరా అనంతరం రెండు నెలలపాటు ఆ సంపు టాల పారాయణ జరిగేది. జమీందారీలో గల వయోజనులందరూ వచ్చి పారాయణ వినేవారు. వీరేంద్రుడు తాను జమీందారు అయాక కుశారిని సభకు పిలిపించి, ''కవిగారూ, మీరు మీ ఆస్థానకవి హెూదా నిలబెట్టు కునేందుకు ఒకే ఒక అవకాశం ఇస్తు న్నాను. నాకు కవితా దానాలు పట్టవు. అయినా, మా తండ్రిగారు మీ కవితా శక్తి మెచ్చి, మిమ్మల్ని తెచ్చి పెట్టారు గనక, మీకు ద్రోహం చెయ్యదలచలేదు. అయితే నన్ను గురించి మీరు మరొక సంపుటం రచించని పక్షంలో మీకు జమీందారీ.. నుంచి ఉద్వాసన చెప్పవలసి ఉంటుంది,\" అన్నాడు. కుశారికి ఎంతో అవమానమయింది. కాని ఏమీ అనలేక. ఆరవ సంపుటం రచించటానికి ఒప్పుకుని, \" నేను అయిదవ సంపుటాన్ని ఇంటికి పట్టుకు పోయి, అదే శైలిలోనూ, దానికి అతికే లాగూ ఆరవ సంపుటం రచిస్తాను,\" అన్నాడు. అందుకు అనుమతి లభించింది. కుశారి అయిదవ సంపుటాన్ని ఇంటికి పట్టుకుపోయి, పని ప్రారంభించాడు. నెల రోజుల లోపల సగం గ్రంధం పూర్తి అయింది. వీరేంద్రుడి దర్బారులో అతని అభిమానుల సమక్షంలో ఆయన దాన్ని చదివి వినిపించాడు. అందరూ దాన్ని మెచ్చుకున్నారు. కుశారి తృప్తిపడి ఇంటికి వచ్చి అహోరాత్రాలు ఏక దీక్షగా ఆరవ సంపుటాన్ని పూర్తిచేశాడు. కాని కుశారి అదృష్టం బాగులేక. ఆ రాత్రే అతని ఇల్లు తగలబడి పోయింది. అతని కొత్తరచనతోపాటు పాతరచన తాలూకు అయిదో సంపుటం కూడా కాలి, బూడిద అయిపోయింది. జమీందారు వీరేంద్రుడు . దీన్ని క్షమించడని కుశారి గ్రహించాడు. ఆయన అనుకున్నట్టే వీరేంద్రుడు మనుషులు వచ్చి కుశారిని పిలుచుకు పోయారు. \"అయిదవ సంపుటం ఇప్పుడె లా వస్తుంది?\" అని వీరేంద్రుడు ఆయనను అడిగాడు. \" అది నేను రచించినదే కదా, మళ్ళీ రాస్తాను. ఇంకా బాగా కూడా రాస్తాను,” అన్నాడు కుశారి. \"అసాధ్యం. అది పూర్వంలాగా ఎన్నడూ ఉండదు. అయిదవ సంపుటం పూర్వస్థితిలో మరి ఏర్పడదు. ఇల్లు తగల బడటానికి మీ అశ్రద్ధే కారణం. అందుకు మీరు శిక్ష పొందాలి. ఆ శిక్ష ఎలా ఉండాలో నేను మూడు రోజులలోగా నిర్ణయిస్తాను. మీరు వెళ్ళవచ్చు.\" అన్నాడు వీరేంద్రుడు. కుశారి హతాశుడై, పుట్టెడు వేదనతో ఇంటికి తిరిగి వచ్చేసరికి ఐంద్రజాలికుడు శంకరుడు ఆయన కోసం వేచి ఉన్నాడు. శంకరుడు చాలా కాలంగా దేశాంత రాలలో ఉండి తిరిగి వచ్చాడు. \"అలా ఉన్నావేం? ఏం జరిగింది మిత్రమా? \" అని శంకరుడు కుశారిని అడిగాడు. కుశారి జరిగినదంతా చెప్పాడు. \" అదా సంగతి? నేను చక్రం అడ్డు వేస్తాను. శ్రద్ధగా ఆలకించు. నేను చెప్పి నట్టు చేస్తే నీకు ఏ ఆపదా రాదు.\" అన్నాడు శంకరుడు. కుశారి శంకరుడు చెప్పినదంతా విని, . దర్బారుకు వెళ్ళి. వీరేంద్రుడితో, \"అయ్యా, కాగితం తగలబడినప్పుడు ఆ కాగితం బూడిద అవుతుందే గాని, దానిమీది రచన నశించదు. బుద్ధిని సరిగా కేంద్రీకరించినట్టయితే రచనను పసిగట్టవచ్చు. నాకు ఆ శక్తి ఉన్నది. అందుచేత నేను అయిదవ సంపుటాన్నీ, ఆరవ సంపుటాన్నీ పునస్సృష్టి చేయ గలను. వాటి తాలూకు బూడిదను భద్ర పరిచి ఉంచాను,\" అన్నాడు. '' అందుకు రుజువు ఏమిటి?\" అని వీరేంద్రుడు అడిగాడు., \" కావాలంటే, నా శక్తి ఈ క్షణమే రుజువు చేస్తాను,\" అన్నాడు కుశారి. \" అలాగే చెయ్యండి, కవిగారూ. మీరు మీ శక్తి రుజువు చేస్తే మీకు శిక్ష ఉండదు సరేకదా, మీకు అదనపు సౌకర్యాలు కలి గించి, ఇతర కళలను కూడా పోషిస్తాను,\" అన్నాడు వీరేంద్రుడు. \" సరే, ఈ కాగితాల బొత్తి చూడండి. పై కాగితం మీద మీ యిష్టం వచ్చినది ఏదైనా రాసి, దాన్ని నాకు గాని, మరెపరికి గాని చూపకుండా ఆ కాగితం బొత్తి నుంచి ఊడదీసి, చించి, తగలబెట్టి, నుసి అంతా నలిపి, నాకు ఇచ్చెయ్యండి. నేను ఆ నుసి తీసుకుని ఆ గదిలోకి వెళ్ళి. మీరు ఏం రాశారో తెలుసుకుంటాను\" అన్నాడు కుశారి. ఆయన శంకరుడి సలహా ప్రకారం ప్రయోగం చేసి, వీరేంద్రుడు కాగితం మీద ఏం రాశాడో దాన్నే తానూ మరో కాగితం మీద రాసి చూపాడు. ఇది సాధ్యం అయినప్పుడు అయిదు, ఆరు సంపుటాలను యథాతథంగా తిరిగి రాయటం సాధ్యమేనని అందరూ ఒప్పు కున్నారు. కుశారి మూడు నెలల లోపల అయిదు, ఆరు సంపుటాలను తిరిగి రాశాడు. శంకరుడి ఇంద్రజాలం ధర్మమా అంటూ శీతల్ పూర్లో తిరిగి లలితకళ లకు ఆదరం లభించింది. ఇంతకూ ఆ ఇంద్రజాలం ఏమిటి? శంకరుడు కుశారికి ఒక ప్రత్యేకమైన కాగితాల బొత్తి ఇచ్చాడు. ఆ కాగితాలు రెండు పక్కల అంటుకుని ఉన్నాయి. అందులో మూడు, నాలుగు కాగితాల మధ్య ఒక కార్బను కాగితం, తెల్ల కాగితాల కన్న కొంచెం చిన్న సైజుది, ఉన్నది. వీరేంద్రుడు పై కాగితం మీద పెనసలుతో అదిమి రాసినప్పుడు, నాలుగో పేజీ మీద స్పష్టంగా ఆ రచన కాపీ దిగింది. కుశారి అవతలి గదిలోకి వెళ్ళి రెండో కాగితమూ, మూడో కాగితమూ ఎత్తి చూస్తే వీరేంద్రుడు రాసినది కని పించి, ఆయన దాన్నే మరో కాగితం మీద రాసి అందరికి చూపాడు.",
            "book_page_end": 20
        },
        {
            "title": "లంచం కథ",
            "book_page_start": 21,
            "pdf_page_start": 27,
            "pdf_page_end": 30,
            "author": "వసుంధర",
            "genre": "సామాజిక కథ",
            "moral": "లంచం న్యాయాన్ని పక్కకు నెట్టివేసి, పరిస్థితులనుబట్టి మంచి-చెడులను నిర్ణయించేలా చేస్తుంది.",
            "keywords": [
                "లంచం",
                "న్యాయం",
                "చంద్రముఖుడు",
                "రమణుడు",
                "ధర్మం"
            ],
            "characters": [
                "మహీపాలుడు",
                "చంద్రముఖుడు",
                "లంపటుడు",
                "రమణుడు",
                "నౌకరు"
            ],
            "locations": [
                "న్యాయపురం"
            ],
            "content": "మహిపాలుడు ఏలే న్యాయపుర దేశంలో ధర్మం నాలుగు పాదాలా నడుస్తుందని చెప్పుకునే వారు. మహీపాలుడు ధర్మానికి హాని కలగకుండా ఉండడం కోసం ఎన్నో శాసనాలు చేసి, సక్రమంగా వాటిని అమలు జరిపే వాడు. అంతేగాక, న్యాయ నిర్ణయం చెయ్యడంలో ఆయన ఎలాటి పక్షపాతమూ చూపే వాడు కాడు. ఇలాంటి సందర్భంలో ఆ దేశంలో ఒక విచిత్ర సంఘటన జరిగింది. చంద్రముఖుడు అనే న్యాయాధికారి లంపటుడి వద్ద డబ్బు తీసుకుని, ఒక విచారణలో అతనికి అనుకూలంగా తీర్పు చెప్పాడు. దాన్ని గురించి రమణుడు అనేవాడు రాజుగారి దగ్గిర ఫిర్యాదు తెచ్చాడు. ఈ ఫిర్యాదు గురించి విన్న రాజుగారికి అంతులేని ఆశ్చర్యం కలిగింది. దొంగ తాలూ, హత్యలూ, వ్యాపారంలో మోసమూ లాటి అనేక నేరాలు దేశంలో జరిగాయి, కాని డబ్బు తీసుకుని తప్పుడు న్యాయం చెప్పడం, యీనాటివరకూ జరగలేదు. అసలు జరిగినది ఏమంటే, లంపటుడు అనే ఒక పెద్ద వ్యాపారి తన గిడ్డంగుల కోసం న్యాయపురంలో ఒక విశాలమైన ఖాళీ ప్రదేశాన్ని కొని, అక్కడ భవానాల నిర్మాణం ప్రారంభించాడు. అయితే ఆ ప్రదేశం మధ్యలో కొద్ది మేర రమణుడు అనే వాడిది. రమణుడు పేదవాడు; అయినా వాడు తన ఆవరణను అమ్మ నిరాకరించాడు. అది అనాదిగా రమణుడి పూర్వీకుల స్థలం. తమ వంశం లోని పితృదేవత లందరూ అక్కడే ఉంటున్నారని వాడి పిచ్చినమ్మకం. రమణుడు సకుటుంబంగా తీర్థ యాత్రకు పోయి ఉన్న సమయంలో లంపటుడు రమణుడి స్థలం ఆక్రమించి, గిడ్డంగుల నిర్మాణం మొదలుపెట్టాడు. రమణుడు తిరిగివచ్చి పేచీ పెట్టాడు. లంపటుడు రమణుడికి డబ్బు కోరినంత ఇస్తానన్నాడు. \" నీ డబ్బు కోసం నా పితృదేవతలకు నిలవ నీడ లేకుండా చేస్తానా?\" అన్నాడు రమణుడు. \" నీకు డబ్బు అక్కర్లేకపోతే అది నీ కర్మ! నేను మాత్రం కట్టడం పని ఆపించను. ఏం చేస్తావో చేసుకో!\" అన్నాడు లంపటుడు. రమణుడు న్యాయాధికారి వద్దకు వెళ్ళి ఫిర్యాదు చేశాడు. న్యాయాధికారి విచారణ జరుపుతానని, ముందుగా కట్టడం పని ఆపమనీ లంపటుడితో అన్నాడు. లంపటుడికి గుండె జారిపోయింది. ఒక పేదవాడు తనకు ఇలా రాహు వల్లే అడ్డుపడగలడని అతను ఊహించి ఉండ లేదు. తీర్పు తనకు విరుద్ధంగా జరిగితే చాలా నష్టం వస్తుంది. అతను చంద్ర ముఖుణ్ణి ఏకాంతంగా కలుసుకుని, తన పరిస్థితి చెప్పుకున్నాడు. రమణుడి పత్రాలు సక్రమంగా ఉన్నాయి. అతను తన భూమిని అమ్మ దలచలేదు. అలాటప్పుడు నేను చెయ్య గలది ఏమున్నది?\" అన్నాడు న్యాయాధికారి చంద్రముఖుడు. తరవాత ఏమి జరిగినదీ ఎవరికీ తెలియదు. కాని తీరా విచారణ జరిగి నప్పుడు రమణుడి పత్రాలలో ఎలా ఉన్న దంటే, రమణుడి పూర్వీకులు లంపటుడి పూర్వీకుల నుంచి ఆ భూమిని ఉచితంగా పుచ్చుకున్నారనీ, లంపటుడి వంశంవారు ఏ పరిస్థితులలోనైనా ఆ భూమిని తగిన పరిహారం ఇచ్చి తిరిగి పుచ్చుకోవచ్చుననీ ఉన్నది. తన పత్రాలలో అలా ఉన్నదని విని రమణుడు ఆశ్చర్యపోయి, ఇతరుల చేత చదివించుకుంటే, నిజంగా అలాగే రాసి ఉన్నది. రమణుడు లంపటుడితో, \" ఆ భూమి మీదైనప్పుడు, మా పితృదేవతలు అక్కడ ఎందుకుంటారు ? ''\" అని, అతను ఇచ్చిన డబ్బుతీసుకుని, తృప్తిపడి ఇంటికి వెళ్లిపోయాడు. అయితే, తనకు ఆన్యాయం జరిగిందని రమణుడికి మర్నాడే తెలిసింది. న్యాయాధికారి దగ్గిర ఉండే నౌకరు ఒకడు, తన యజమాని లంపటుడి నుంచి బోలెడంత డబ్బు పుచ్చుకోవటం కళ్ళారా చూసి, ఆ సంగతి రమణుడికి చెప్పాడు. తన పితృదేవతలకు ద్రోహం జరిగిందనుకుని, అతను ఈసారి తిన్నగా రాజుకే ఫిర్యాదు చేశాడు. రాజు రహస్యంగా దర్యాప్తు జరిపించి, న్యాయాధికారి ఇంట పదివేల వరహాల రొక్కం ఉన్నదని తెలుసుకున్నాడు. రాజు న్యాయాధికారిని పిలిపించి, నిలవ దీసి అడిగితే, తాను డబ్బు తీసుకుని అన్యాయంగా తీర్పు చెప్పినట్టు న్యాయాధికారి ఒప్పేసుకున్నాడు. మహీపాలుడు మండిపడి, యీ అవి నీతి చర్యకు చంద్రముఖు సంజాయిషీ అడిగాడు. చంద్రముఖుడు చెప్పాడు : \"మహారాజా, నా కూతురికి మంచి సంబంధం వచ్చింది. అయితే నేను వరకట్నం కింద పది వేల పరహాలు ఇచ్చుకోవలసి ఉన్నది. నా ఆదాయంతో అంత డబ్బు నా జన్మలో నిలవ చెయ్య లేను. చూస్తూ, చూస్తూ అంత మంచి సంబంధం వదులుకోవలసి వస్తున్నదని బాధపడుతున్న సమయంలో లంపటుడి వ్యవహారం వచ్చింది. తీర్పు తనకు అను కూలంగా ఉండే మాటైతే పది వేల వరహాలు ఇస్తానన్నాడు. రమణుడిది మూర్ఖపు పట్టు. అందరికీ లాభం కలిగే లాగా నేను తీర్పు చెప్పాను. రమణుడికి డబ్బు రావడమేగాక, నా కూతురి పెళ్ళి సమస్యా, లంపటుడి వ్యాపార సమస్యా తీరిపోయాయి.” మహీపాలుడు లంపటుణ్ణి పిలిపించి, \"మానవులలో కొన్ని బలహీనతలు ఉంటాయి. చంద్రముఖుడు ఎంతో మంచి వాడు. అటువంటివాడిలోని బలహీనతలు రెచ్చగొట్టి, అతని చేత అక్రమమైన పని చేయించావు. ఇది ఏమాత్రం సహించ రానిది. దీనికి నీ సంజాయిషీ ఏమిటి?\" అని అడిగాడు. “ నేను ఎవరి బలహీనతనూ రెచ్చగొట్ట లేదు. చంద్రముఖుడు నన్ను డబ్బు అడిగాడు; డబ్బు ఇస్తే సమస్య పరిష్కార మవుతుందని అన్నాడు. ఇవ్వక పోవడం వల్ల నాకు ఎక్కువ నష్టం కలుగుతుంది గనక, ఒప్పేసుకున్నాను.\" అన్నాడు లంపటుడు. మహీపాలుడికి ఎటూ పాలుపోలేదు. ఒక కొత్తరకం నేరం తన దేశంలో జరి గింది. దీనికి శిక్ష విధించే ముందు ఈ నేరానికి మొదటి కారకుడు ఎవరో నిర్ణయించటం అవసరమని ఆయనకు తోచింది. అయితే అది సులువుగా తేలే సమస్య కాదు. చెట్టు ముందా విత్తు ముందా అన్న సమస్యలాటిదే ఇదీనూ. కొందరు తెలివిగలవాళ్ళు మొదటి నేరం ఎవరిదో తెలుసుకుని కూడా, చంద్రముఖుడి వద్దా, లంపటుడి వద్దా డబ్బు పుచ్చుకుని, ఏమీ తెలియనట్టు మౌనంగా ఉండి పోయారు. అందుచేత రాజు చంద్ర ముఖుడి నేరాన్ని విచారణకు పెట్టే అవకాశం లేకపోయింది. అది మొదలు ఇలాంటి నేరాలు పెరిగిపోయాయి. దీనికి ‘“ లంచం'' అని పేరు వచ్చింది. ఈ నేరంలో మొదటి తప్ప లంచం ఇచ్చినవాడిదా. పుచ్చు కున్నవాడిదా? దీనికి సమాధానం సూటిగా ఎవరూ చెప్పలేరు. పరిస్థితులనుబట్టి సమాధానాలు మారుతూంటాయి. అయితే దీనికి శిక్ష లేకుండా ఉన్నది. కారణం ఏమిటంటే, మిగిలిన నేరాలకు లేని శక్తి ఒకటి దీనికి ఉన్నది: ఇది న్యాయాన్ని కూడా మార్చగలదు !",
            "book_page_end": 24
        },
        {
            "title": "ప్రపంచపు వింతలు : 172. సరికొత్త అగ్నిపర్వతాలు",
            "book_page_start": 25,
            "pdf_page_start": 31,
            "pdf_page_end": 31,
            "author": "చందమామ బృందం",
            "genre": "విజ్ఞానం",
            "moral": "N/A",
            "keywords": [
                "అగ్నిపర్వతాలు",
                "మెక్సికో",
                "రష్యా",
                "కామ్చాత్కా",
                "శాస్త్రవేత్తలు"
            ],
            "characters": [],
            "locations": [
                "మెక్సికో",
                "కామ్చాత్కా ద్వీపకల్పం",
                "రష్యా"
            ],
            "content": "కళ్ళ ఎదట సరికొత్త అగ్నిపర్వతాలు పుట్టటం చాలా అరుదు. ఈ శతాబ్దిలో అలాటి అగ్నిపర్వతం 1944 లో మెక్సికోలో పుట్టింది. [1975 మార్చి సంచిక చూడండి.] కిందటి ఏడు రష్యాలోని కామ్చాత్కా ద్వీపకల్పంలో అనేక ఆగ్నిపర్వతాలు ఒకేసారి పుట్టాయి. ఈ సారి విశేషం ఏమంటే శాస్త్రవేత్తలు, అవి ఎక్కడ, ఎప్పుడు పుట్టుతాయో రెండు వారాలు ముందుగా తెలుసుకుని, వాటి పుట్టుక గమనించటానికి కామెరాలలో సహా సిద్ధంగా ఉన్నారు.",
            "book_page_end": 25
        }
    ],
    "statistics": {
        "total_stories": 6,
        "author_counts": {
            "చందమామ బృందం": 3,
            "తోకల వసుంధరాదేవి": 1,
            "ఏ. సి. సర్కార్, ఐంద్రజాలికుడు": 1,
            "వసుంధర": 1
        },
        "genre_counts": {
            "జంతు కథ": 1,
            "సాహసం": 1,
            "బేతాళ కథ": 1,
            "ఉపాయ కథ": 1,
            "సామాజిక కథ": 1,
            "విజ్ఞానం": 1
        }
    }
}